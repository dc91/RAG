![](compare_splits_sorted/ADHD-DIAGNOS_I_VARUKORGEN/ADHD-DIAGNOS_I_VARUKORGEN-0-0.png)

Akademin för hälsa, vård och välfärd
# ADHD-DIAGNOS I VARUKORGEN
## En diskurspsykologisk studie om hur trovärdighet förmedlas i marknadsföring av privata ADHD-utredningar

**HANNA RATTFELDT**

**TESS SKOGLUND**


Mälardalens universitet HVV
Kandidatuppsats 15hp, HT24
Beteendevetenskapliga programmet
Sociologi med socialpsykologisk inriktning
61–90, SOA135


*Handledare:* Mohammadrafi Mahmoodian
*Examinator:* Magdalena Vieira

*Seminariedatum:* 2025-01-17
*Betygsdatum:* 2025-01-17

**SAMMANFATTNING**

Studiens syfte var att undersöka hur privata vårdgivare förmedlar trovärdighet i sin
marknadsföring av privatfinansierade ADHD-utredningar för vuxna på sina hemsidor. Studien
har utgått från ett diskursanalytiskt perspektiv med diskurspsykologi som teori och metod.
Studiens empiriska material bestod av texter hämtade från tio svenska privata vårdgivares
webbplatser. I analys av det empiriska materialet användes olika diskursiva verktyg för att
synliggöra hur fakta konstrueras samt hur privata vårdgivare hanterar insats och egenintresse.
Resultatet visar att de privata vårdgivarna har ett egenintresse av att marknadsföra sig till
personer som kan finansiera sina egna ADHD-utredningar och att utredningarna behöver
framställas som *trovärdiga, nödvändiga* och *prisvärda* . Ett faktiskt och trovärdigt intryck
uppnåddes bland annat genom att redogöra för noggranna och evidensbaserade
utredningsprocesser, att företaget innehar kompetent och erfaren personal samt erbjuder säkra
och rekommenderade tjänster. Genom att framställa ADHD som en neuropsykiatrisk
funktionsnedsättning och framhäva diagnosens fördelar såsom möjlighet till behandling,
konstrueras en relevans för diagnosticering och utredningarna framställs därmed som
nödvändiga. Hantering av konkurrens med andra psykiatriska mottagningar skedde främst
genom prissättning och kampanjer, samt att retoriskt bygga upp fördelar med privat vård, såsom
kortare kötider och snabbare utredningar samt individuella och flexibla lösningar.

**Nyckelord:** *Socialkonstruktionism, diskurspsykologi, ADHD, neuropsykiatriska utredningar,*
*marknadsföring, privat vård*

**INNEHÅLL**

**1** **INLEDNING OCH BAKGRUND ................................................................................... 1**

**2** **SYFTE OCH FRÅGESTÄLLNING ............................................................................... 2**

**3** **TIDIGARE FORSKNING ............................................................................................... 2**

**3.1** **Tema 1: Hur företag förmedlar trovärdighet online** **...................................................................... 2**

**3.2** **Tema 2: Den biomedicinska diskursen** **.......................................................................................... 4**

**3.3** **Tema 3: Motstridiga diskurser om ADHD** **..................................................................................... 6**

**3.4** **Sammanfattning tidigare forskning** **............................................................................................... 8**

**4** **TEORI OCH METOD ..................................................................................................... 9**

**4.1** **Diskursanalys och socialkonstruktionism** **.................................................................................... 10**

**4.2** **Diskurspsykologi** **......................................................................................................................... 10**

**4.3** **Medikalisering** **............................................................................................................................ 11**

**4.4** **Urval och datainsamling** **.............................................................................................................. 12**

4.4.1 Datamaterial .......................................................................................................................................... 13

**4.5** **Analysverktyg** **............................................................................................................................. 14**

4.5.1 Faktakonstruktion ................................................................................................................................. 14

4.5.2 Insats och egenintresse .......................................................................................................................... 15

4.5.3 Diskursiva verktyg ................................................................................................................................ 15

**4.6** **Tillvägagångssätt under analysen** **................................................................................................ 17**

**4.7** **Reflexivitet** **.................................................................................................................................. 17**

**4.8** **Etik** **............................................................................................................................................. 18**

**5** **RESULTAT ..................................................................................................................... 18**

**5.1** **Tema 1: Trovärdiga utredningar** **................................................................................................. 19**

5.1.1 Noggrann och evidensbaserad process ................................................................................................. 19

5.1.2 Kompetent och erfaren personal ........................................................................................................... 21

5.1.3 Säkra och rekommenderade tjänster ..................................................................................................... 23

**5.2** **Tema 2: Nödvändiga utredningar** **................................................................................................ 24**

5.2.1 Framställningen av ADHD ................................................................................................................... 24

5.2.2 Fördelar med en ADHD-diagnos .......................................................................................................... 26

5.2.3 Möjlighet till behandling ....................................................................................................................... 28

**5.3** **Tema 3: Prisvärda utredningar** **................................................................................................... 30**

5.3.1 Prissättning och konkurrenskraftighet .................................................................................................. 30

5.3.2 Korta väntetider och snabba utredningar .............................................................................................. 32

5.3.3 Individuella och flexibla lösningar ....................................................................................................... 33

**5.4** **Sammanfattning av resultat** **........................................................................................................ 34**

**6** **DISKUSSION .................................................................................................................. 34**

**6.1** **Resultat i förhållande till syfte och frågeställning** **........................................................................ 35**

**6.2** **Resultat i förhållande till tidigare forskning** **................................................................................ 37**

**6.3** **Resultat i förhållande till teori och metod** **.................................................................................... 39**

**6.4** **Självreflektion och samhällsrelevans** **........................................................................................... 41**

**7** **REFERENSLISTA ......................................................................................................... 43**

**1** **INLEDNING OCH BAKGRUND**

Dagens samhälle kan ses vara svårlevt utifrån att omgivande sociala strukturer kan ha en negativ
inverkan på människors handlingsutrymme och välbefinnande. Samhälleliga krav och
kulturella normer tar inte alltid hänsyn till individuella behov och livssituationer, vilket kan
leda till att människor upplever sig tvingade, begränsade eller missförstådda. Men dessa
kontextuella faktorer tenderar att förbises när individen behöver hantera sitt psykiska mående.
Beteenden som avviker från det normala antas snarare härstamma från individen själv, där
uppvisade symptom förklaras som tecken på en störning i hjärnans funktion. Det är med denna
medikaliserade syn på psykisk ohälsa som vården och psykiatrin möter individen.

Ur ett sociologiskt och särskilt socialkonstruktionistiskt perspektiv kan psykiatriska diagnoser
i stället tolkas som sociala konstruktioner, då symptombeskrivningar bestäms genom sociala
processer. Man poängterar även att diagnoser fyller en funktion, såsom att psykiatriska etiketter
tillåter individen att träda in i en sjukroll, inom vilken man kan få tillgång till sjukskrivning och
behandling från psykiatrin. Samhälleliga diskurser om psykisk ohälsa och de diagnostiska
manualerna som används inom psykiatri och allmänvård sätter tonen för hur psykisk ohälsa ska
uppfattas. Dessa uppfattningar har förändrats över tid, vilket visar på den konstruktiva aspekten
av vad som anses vara normalt respektive onormalt. Bland annat har antalet diagnoser i DSMmanualen expanderat de senaste åren, från att i den första utgåvan omfatta 106 psykiatriska
diagnoser, till att i den senaste versionen DSM-5 innehålla 374 diagnoser (Lindblom, 2023:19).
En diagnos vars symptombeskrivning har varierat över tid och mellan olika diagnosmanualer
är *Attention Deficit Hyperactivity Disorder* (ADHD).

Prevalensen för ADHD blir alltmer utbredd i många delar av världen. Så även Sverige, där
diagnostiseringen av ADHD och tillförskrivning av ADHD-läkemedel bland barn och vuxna
har ökat stadigt (Socialstyrelsen, 2023:6). Prognosen tycks vara att diagnostiseringen fortsatt
kommer öka. Idag uppskattas omkring 5-7% av barn och 3% vuxna ha en ADHD-diagnos, och
orsaker till den ökade diagnostiseringen tros bland annat vara en ökad kunskap och medvetenhet
i samhället (Socialstyrelsen, 2024:17). Diagnosens kriterier har även breddats, vilket gör att fler
personer får en diagnos. Socialstyrelsen (2024) har nyligen uppdaterat de nationella riktlinjerna
för vilken typ av vård och stöd man rekommenderar att hälso- och sjukvård samt socialtjänst
ska ge människor som har eller misstänks ha ADHD och autism. I riktlinjerna framställs ADHD
som en neuropsykiatrisk funktionsnedsättning som innebär att människor har problematik med
impulsivitet, hyperaktivitet och uppmärksamhet. Socialstyrelsen (2024:24–25) betonar vikten
av tidiga insatser utifrån individens behov och att vårdgivare inte bör vänta för länge med att
erbjuda en neuropsykiatrisk utredning, eftersom man då bättre kan sätta in rätt form av stöd och
förebygga ohälsa. Väntetiden för att få en ADHD-utredning är dock lång på många håll i landet.

Ett sätt att kringgå långa väntetider inom den allmänna vården är att vända sig till privata
vårdgivare för utredning. Detta alternativ faller dock utanför vårdgarantin och behöver då
bekostas av individen själv, vilket innebär en betydligt högre summa än den allmänna vårdens
patientavgifter. Denna lösning är därmed inte ekonomiskt möjlig för alla. Privatisering av vård
är idag vanligt inom flera sektorer, så även inom psykiatrin. Men hur väl kan ett vinstdrivet
vårdföretag möta samhällsmedlemmars vårdbehov? Den allmänna vården prioriterar de som
har mest akut behov av vård, vilket får som följd att de med mindre akuta behov kan få vänta
längre på sin tur. Sett till neuropsykiatriska utredningar för vuxna personer kan väntetiden vara
så lång som flera år. Den privata vården kan överskrida denna behovsprioritering eftersom de
snarare vänder sig till privatpersoners plånböcker. Det kan med andra ord gå snabbare att få
hjälp om du kan betala för den. Här träder ett samhälleligt dilemma fram. Vilken vård är

1

egentligen att betrakta som mest rättvis? Den offentliga vården har alla har tillgång till, men
den kan bli otillgänglig när resurser behöver prioriteras och därmed upplevas orättvis för de
individer som får vänta länge. Men det kan å andra sidan te sig orättvist att behöva betala för
en vård som man förväntar sig att bli erbjuden genom samhällets upprättade institutioner.

Oavsett om vårdsituationen upplevs rättvis eller inte, har den privata psykiatrin gynnats de
senaste åren. Personer som vill utredas för ADHD har i dagsläget flera privata alternativ att
välja mellan, utöver den offentliga vården. Detta innebär att vårdföretagen i sin marknadsföring
inte enbart behöver fånga upp personer som vill betala för en neuropsykiatrisk utredning, utan
samtidigt konkurrera med annan privat och offentlig psykiatri för att sticka ut. Ett viktigt sätt
för de privata vårdgivarna att uppmuntra till kontakt är att marknadsföra och förmedla
information om privata ADHD-utredningar på sina hemsidor. Detta utifrån att vi idag lever i
ett digitaliserat samhälle, där människor tenderar att söka efter information online och ett
trovärdigt intryck kan ha stor betydelse för hur informationen uppfattas. Dessa funderingar
kring privata vårdgivares marknadsföring leder oss in på studiens syfte.

**2** **SYFTE OCH FRÅGESTÄLLNING**

Studiens syfte är att undersöka hur privata vårdgivare marknadsför privatfinansierade ADHDutredningar för vuxna på sina hemsidor. Utifrån studiens syfte har vi formulerat följande
frågeställning: *Hur konstruerar svenska privata vårdgivare trovärdighet i marknadsföringen*
*av deras ADHD-utredningar på sina hemsidor?* För att besvara vår frågeställning ämnar vi
använda diskurspsykologi som metodansats.

**3** **TIDIGARE FORSKNING**

I detta avsnitt redovisas tidigare forskning på området samt vår arbetsprocess under
databassökningen. Forskningsartiklarna söktes fram i de beteendevetenskapliga databaserna
Sociology Abstract och APA PsychINFO, samt databasen Proquest One Business som har en
företagsekonomisk inriktning. Sökningen avgränsades till artiklar som var peer-reviewed och
publicerade mellan år 2010–2024. Vi använde oss av olika kombinationer av sökord som kunde
relateras till ADHD, diskursanalys, marknadsföring, hemsidor och trovärdighet. Exempel på
sökord som användes var ("creating trust" or trustbuilding or "creating credibility") and
("web*" OR "internet"), (“discourse” and “adhd”), ("web site*" or website* or internet or online
or digital) and (advertising or marketing) and (health). Antalet sökträffar har varierat mellan 13
och 887 beroende på hur specifik vår sökning varit. Vi valde ut 15 artiklar att läsa, där slutligen
10 av dem valdes ut som mest relevanta i relation till det område vår studie belyser.

Den tidigare forskningen presenteras nedan i form av tre teman, varvid det första temat handlar
om hur trovärdighet konstrueras och förmedlas online. Det andra och tredje temat innefattar
analyser av textbaserat datamaterial som behandlar ADHD. Avsnittet avslutas med en
sammanfattning av den tidigare forskningen samt en argumentation kring hur vår studie kan
bidra till forskningsområdet.

**3.1** **Tema 1: Hur företag förmedlar trovärdighet online**

Forskningen inom det första temat belyser varierande aspekter som kan relateras till hur
trovärdighet konstrueras och förmedlas genom webbplatser. En central aspekt är hur

2

information som publiceras på webbplatser tenderar till att konstruera en specifik bild av
verkligheten genom de framställningar som görs.

Carlstedt & Jönsson (2019) har genomfört en intervjustudie som avsåg att undersöka hur svensk
kommunal äldrevård framställs på webbplatser och sociala medier, med betoning på att de
representationer som publiceras på internet är avsiktliga och selektiva. Studien belyser hur
beskrivningar av aktiviteter, personal och den omgivande miljön formar ett förtroende, samt
hur tjänster framhävs som attraktiva och tillgängliga. I intervjuer med 14 representanter som
arbetar inom äldrevården, framträdde en marknadsföringsdiskurs där de publicerade onlinerepresentationerna syftade till marknadsföring av äldreboenden för att nå ut till nya potentiella
boende. Studien kom fram till två huvudaspekter i motiven bakom de representationer som
publicerats online (Carlstedt & Jönsson, 2019:2759–2765). Det ena aspekten var
marknadsföring, där publicerad information syftade till att locka kunder, vilka i studien
huvudsakligen sågs vara anhöriga till de äldre. Den andra var försäkringar, som syftade till att
redogöra för att äldreboenden kunde tillmötesgå anhörigas förväntningar och skuldkänslor inför
hur livet på ett äldreboende kommer vara. I resultatet framgår det att den verklighet som
publiceras online inte är sanningsenlig, utan där publicerad information i stället avsåg att lugna
anhöriga genom att konstruera en bild av att äldreboenden främjar ett meningsfullt liv för äldre
(Carlstedt & Jönsson, 2019:2761–2762). Därmed sågs det framträda en konflikt, då anhöriga
tolkade representationer online som en direkt spegling av verkligheten, men när denna bild inte
stämde överens med de verkliga upplevelserna i stället bidrog till ifrågasättanden.

Ytterligare forskning som presenterar att information som publiceras online riktas till specifika
målgrupper var studien av Franzosas & Tsui (2020). Men i stället för subjektiva upplevelser
genom intervjuer, baseras datamaterialet på en innehållsanalys av hur amerikanska privata
hemtjänst- och hemsjukvårdsföretag framställer vårdens resultat, arbetsuppgifter, tillgängliga
tjänster samt dess kvalifikationer på deras webbplatser. Resultatet visar att företagen riktar sig
till närstående genom bland annat språkanvändande, där pronomen ”vi” och ”vår” sågs
konstruera en känsla av gemenskap som hänvisade till att företagen skulle ses som en alternativ
familj som avser omtanke (Franzosas & Tsui, 2020:447–451). Vidare presenterade studien att
redogörelser för professionell kompetens i kombination med emotionella aspekter sågs
konstruera trovärdighet. Bland annat framställdes professionalism genom redogörelser av de
anställdas utbildning samt emotionella aspekter genom beskrivningar av anställdas egenskaper.
Individanpassning framställdes som viktig genom redogörelser av hur vården var personligt
anpassad. Det sågs framträda i hur företag bland annat framställde sig själva som
personcentrerade där det var viktigt att vårdare och klient kom bra överens och därmed betonade
vikten av personlighetsmatchning för att gynna relationsskapande.

Mccartney & Berger (2019) har undersökt hur eWOM (electronic word of mouth), elektroniska
produktrecensioner, har en övertalande effekt på konsumenters beteenden, attityder och
intentioner. Metoden som användes för studien var ett experiment, där forskarna hade skapat
en falsk, men realistisk, webbplats för recensioner där 262 deltagare skulle fylla i en
onlineundersökning för att se hur olika faktorer påverkade beteenden och attityder i en
stimulerad onlinemiljö (Mccartney & Berger, 2019:46–48). Dessa användes för att sedan hitta
olika relationer mellan variabler genom att testa olika hypoteser som stod i linje med studiens
syfte. Mccartney & Berger (2019:51-52) visar i sitt resultat att *informativa* och *normativa*
*trovärdighetsindikatorer* påverkar konsumenters uppfattning av avsändarens trovärdighet,
vilket i sin tur påverkar konsumenters beteenden och attityd. Informativa
trovärdighetsindikatorer, hur fakta framställs, innebar detaljerade redogörelser av produkter.
Dessa sågs ha en liten negativ påverkan i aspekter av övertalning, särskilt om de framställdes

3

som överdrivna. Normativa trovärdighetsindikatorer, sociala signaler, som exempelvis socialt
stöd eller gruppnormer, sågs ha stark positiv effekt för övertalning i jämförelse med informativa
indikatorer. Övertalning sker genom en kombination av sociala signaler och fakta där de
behöver kombineras på rätt sätt för att tillmötesgå förväntningar och konstruera ett förtroende
hos konsumenter. Det som framställdes bistå med den högsta graden av övertalning var en
kombination av starka normativa indikatorer och svaga faktabaserade indikatorer .

Kenalemang-Palm & Eriksson (2021) presenterar en annan syn på hur marknadsföring sker via
information på webbplatser. Med kritisk diskursanalys som metod har man analyserat 27
annonser från två olika hudvårdsmärken, i syfte att undersöka hur webbsidor marknadsför
”gröna” kosmetikaprodukter i relation till vetenskap. Studien tittar närmare på hur
marknadsföring riktar sig mot kvinnor och hur de beskrivs passa in i kvinnors livsstil i aspekter
av hur kvinnor bör tänka och handla. I studien har man analyserat hur företag marknadsför
gröna kosmetikaprodukterna genom integrerad design, dels för att lyfta fram konsumenters
valfrihet och makt, dels för att sammankoppla produkternas visuella utseende med vetenskap
och natur. Att använda sig av visuella listor och punktlistor beskrivs i Kenalemang-Palm &
Eriksson (2021:1031–1033) användas för att lyfta fram den viktigaste informationen, vilket
bidrar till upplevelse av ordning och expertis. Utifrån användning av dessa listor upplever
konsumenten att besluten kring produkterna är välgrundade. I studien framkommer det också
hur hemsidor använder sig av begrepp och bilder för att hänvisa till att produkterna är naturliga
och effektiva (Kenalemang-Palm & Eriksson, 2021:1034–1035). Bland annat använder man sig
av begrepp som ”koncentrat” och “formulerad” som är direkt kopplade till vetenskap och visar
på produkternas effektivitet. Det förekommer även referat till dermatologer vilket konstruerar
en trovärdighet kring produkten då dessa är experter inom området (Kenalemang-Palm &
Eriksson, 2021:1039). I likhet med Carlstedt & Jönssons samt Franzosas & Tsuis tar studien
upp att marknadsföringen framställer en avgränsad information till konsumenterna, då
företagen exempelvis betonar att ingredienserna i produkterna är naturliga, men där det inte
framgår att de naturliga ämnena är industrialiserade och kemikalieprocesserade.

**3.2** **Tema 2: Den biomedicinska diskursen**

Det andra temat som framträdde i tidigare forskning har ett fokus på vilka effekter en
medikaliserad syn på mänskligt lidande får och hur den biomedicinska diskursen förstärks i
sättet man skriver om ADHD och människor som har diagnosen i olika former av texter.

Freedman & Honkasiltas (2017) kritiska diskursanalys syftade till att undersöka hur
funktionsnedsättning och abnormalitet konstrueras, utifrån hur de diagnostiska kriterierna i de
kliniska manualerna *Diagnostic and Statisical Manual of Mental Disorders 5th edition* (DSM5) och *International Classification of Disorders 10th edition* (ICF-10) definierar ADHD.
Analysen visar bland annat att båda manualerna tillämpar vaga beskrivningar när man redogör
för ADHD-diagnosens symptom (Freedman & Honkasilta, 2017:572-574). DSM-5 inleder
diagnoskriterierna med den breda termen ”ofta” eller ”är ofta”, medan ICD-10 har en något
större variation i beskrivningarna såsom ”väldigt ofta”, ”markant” eller ”överdrivet”, men där
båda manualerna inte definierar djupare hur man syftar till begreppen. Forskarna menar därmed
att bestämmelser om vem som har ADHD är beroende av delade kulturella förståelser av vilket
beteende som kan anses vara avvikande i relation till sammanhanget. För att överbrygga denna
vaghet kontextualiserar ICD-10 symptomen till hemmiljöer och skola/förskola, medan DSM-5

4

listar liknande symptom utan att specificera vilken miljö de förekommer i. Andra aktörer som
kan ha påverkat individens beteenden utelämnas.

Vidare framställs ADHD-symptom som problematiska och avvikande genom att dessa typer av
beteenden kontrasteras med hur man förväntas bete sig i en specifik kontext och i interaktion
med andra människor (Freedman & Honkasilta, 2017:574-576). Exempelvis blir beteendet
”ofta lämna stolen” bara problematiskt i de situationer där man förväntas sitta still, och ”ofta
avbryta andra” förutsätter att det finns delade samtalsnormer om att vänta på sin tur. Genom att
definiera vilka beteenden som kan falla in under ADHD-diagnosen, avgränsar manualerna
samtidigt vilka beteenden som anses vara lämpliga. Resultatet visar att fyra värden är
framträdande i hur DSM-5 och ICD-10 beskriver beteenden: uthållighet, stillhet, social
intelligens och organisation (Freedman & Honkasilta, 2017:576-577). Forskarna
uppmärksammar även att individen fråntas sitt aktörskap i flera av symptombeskrivningarna,
såsom att man inte kan vänta på sin tur. Modalitetsverben ”oförmögen” (”unable”) och ”kan
inte” (”cannot”) bidrar till konstruktionen att individen är hämmad till följd av störningar i
hjärnans funktion, snarare än att beteendet är ett medvetet val.

Freedman & Honkasilta (2017:578) lyfter i sin diskussion att det vaga, breda och värdeladdade
språket i diagnosmanualerna DSM-5 och ICD-10 kan bidra till att fler inkluderas av
diagnoskriterierna samt att synen på normalt kontra onormalt beteende påverkas. Erlandsson et
al. (2016:9-10) menar också att en medikalisering av mänskliga problem och beteenden kan
leda till en ökad marginalisering då ADHD innebär en livslång diagnos. För att inte synen på
vad som anses “normalt” ska krympa behöver man även se till kontexten som omger individen,
eftersom vi är sociala varelser vars problem kan uppstå i samverkan med andra människor och
samhälleliga institutioner. Även Clarke (2011:633) problematiserar att media genomsyras av
ett medikaliserat perspektiv på ADHD-diagnosen eftersom alternativa orsakssamband ofta
förbises, såsom hur familj, skola, etnicitet, ekonomi eller stigmatisering påverkar ohälsa. Van
Langen et al. (2022:7) fann också en preferens för att adressera biologiska förklaringar till
ADHD och ge mindre utrymme till miljöförklaringar i sin analys av psykoedukativt material.
De två sistnämnda studierna presenteras närmre i nästa tema då de mer betonar att
medikaliseringen av ADHD är ofullständig och konfliktfylld.

Erlandsson, Lundin och Punzi (2016) har genomfört en diskursanalytisk studie av en
hemsidetext med information om ADHD, publicerad på *the National Institute of Mental Health*
i USA. Studien är genomförd av svenska forskare, men man har argumenterat för att ett
amerikanskt datamaterial har relevans utifrån att USA anses vara ett epicentrum för ADHD, då
den amerikanska synen på diagnosen och dess behandling samt diagnosfrekvens tycks sprida
sig vidare och influera även omvärlden (Erlandsson et al., 2016:3–4). Syftet med studien var
att undersöka hur den offentliga informationen kring ADHD-diagnosen presenteras, med
särskilt fokus på beskrivningar av hur ADHD och barn med ADHD framställs, och hur denna
information agerar som råd till föräldrar. Diskurspsykologi användes som metodansats för att
kunna fokusera på hur språkliga argumentationer i text uppmanar läsare till handling.

Resultatet visar att ADHD blir en kategorisering som tas för given (Erlandsson et al., 2016:58). Man bygger upp legitimitet genom att upprepa termen “diagnos” och ge argument för att
ADHD har ett biologiskt ursprung samt är en kronisk och långvarig funktionsnedsättning.
Alternativa, kontextuella omständigheter som kan påverka ADHD tonas ner alternativt ges
inget utrymme i texten. Läsaren får därmed en bild av att det är diagnosen som orsaker
individens svårigheter. Forskarna lyfter även att det finns ett cirkulärt argument i texten kring
att ADHD definieras utifrån specifika beteenden, och diagnosen förklarar dessa beteenden. De

5

som följer den biomedicinska modellen framställs som mest kunniga att uttala sig om och
behandla ADHD. Medicinsk behandling framställs som säker och effektiv, även om man
nämner vissa bieffekter. Alternativa behandlingar såsom beteendeterapi nämns i mindre
omfattning. De rådgivande och informerande delarna som riktades mot föräldrar var främst
riktad mot att kunna hantera barnets symptom på ADHD och förändra barnets beteenden. Att
få en ADHD-diagnos framställs som en lättnad för både barn och föräldrar eftersom diagnosen
ger en förklaring till samt underlättar att hitta strategier för de svårigheter symptomen medför.

Ytterligare forskning som utgår från ett medikaliseringsperspektiv är Isaksen & Tjoras (2016)
studie, som undersökte vilken roll pressen har i medikaliseringen av ADHD. Datamaterialet
baseras på alla artiklar med minst 160 ord som behandlar ADHD/ADD mellan åren 2000–2002
samt 2013–2015 i tre av Norges största nyhetstidningar (Isaksen & Tjora, 2016:287–289). Med
ramanalys som metod har man undersökt vilka teman som framkommer respektive utesluts i
tidningarnas nyhetsinramning om ADHD/ADD, samt om det finns någon skillnad över tid. Tre
huvudsakliga ramar genomsyrade båda perioderna: *den medicinska*, *den diagnostiska*
respektive *den näringsmässiga* ramen.

Inom den medicinska ramen kretsar ämnet i artiklarna kring medicinering och negativa effekter
av att inte använda medicin, samt ger biologiska förklaringar till ADHD. Nyhetsartiklar inom
den diagnostiska ramen handlar om hur olika problem förklaras med ADHD och diskuterar
diagnosens giltighet, medan den näringsmässiga ramen fokuserar på hur kost och näring
påverkar ADHD-symptom, där ADHD liksom i den medicinska ramen ses som ett fysiologiskt
tillstånd. Isaksen & Tjora (2016:298) menar att ett biologiskt perspektiv är närvarande i alla tre
ramar. Trots variation i om artiklarna är kritiska eller okritiska till ADHD och medicinering,
tenderar de att framställa medicin som positivt och framhäva underdiagnostisering som mer
problematiskt än överdiagnostisering. Forskarna anser även att de artiklar som inte har ADHD
som huvudtema men som omnämner diagnosen bidrar till normalisering av ADHD.

**3.3** **Tema 3: Motstridiga diskurser om ADHD**

Det tredje temat i den tidigare forskningen handlar om att det finns olika syn på vad som orsakar
ADHD och hur symptomen ska tolkas och behandlas. De diskursiva konflikterna anses bidra
till en förvirrande bild om ADHD-diagnosens giltighet.

Clarke (2011) har undersökt hur 55 tidningsartiklar publicerade mellan 1988–2008 i Kanada
och USA porträtterar vad ADD/ADHD innebär, orsaker bakom diagnosen och vilka
behandlingar som lyfts fram. Tidningarna som valts ut för studien ges främst ut månadsvis och
har ett hälsoinriktat innehåll. Ramanalys användes som metod för att kunna synliggöra vilka
sociala konstruktioner som används respektive utesluts i det mediala materialet. Clarke
(2011:621–622) argumenterar för att tidskrifter har en viktig roll i hur människor får tillgång
till hälsorelaterad kunskap och därigenom utvecklar förståelse samt attityder gentemot
exempelvis psykiatriska diagnoser. Ett medieintensivt samhälle ses även hänga samman med
ett risksamhälle, då media bidrar med spridning av vilka risker och osäkerheter som finns i vår
omvärld vilket gör att fler människor blir medvetna om dem.

Resultatet visar att ADD/ADHD framställs på ett förvirrande och motsägelsefullt sätt, då
åsikterna om karaktären på diagnosens symptom går isär (Clarke, 2011:626–630). Ibland ses
ADD/ADHD som en positiv egenskap som får individer att hålla ett högt tempo och beta av
många aktiviteter, ibland har man en mer humoristisk ton där man skyller ifrån ett beteende på
diagnosen. Vissa anser att diagnosen ställs för snabbt och frikostigt, medan det vid andra
tillfällen ses som problematiskt att inte ställa diagnos och erbjuda behandling. En del

6

ifrågasätter diagnosen med hänvisning till att man missförstår vad barndom innebär, eller att
det mer handlar om problem med ursprung i skolans organisation. Andra legitimerar diagnosen
med referens till expertutlåtanden och genetik. I framställningen av diagnosens orsaker är man
mer konsekvent med att hänvisa till biologi och genetik, exempelvis att ADD/ADHD handlar
om problem i hjärnans funktion. Vad gäller frågan om hur diagnosen ska bemötas är artiklarna
återigen motsägelsefulla. Dock är det främst medicinsk behandling som anses vara lösningen,
däremot skiljer det sig hur positivt inställd man är till medicinering. Alternativa behandlingar
får inget eller väldigt lite utrymme, och när de nämns är det ofta i samverkan med medicinering.
I sin diskussion integrerar Clarke (2011:631–633) teorier om risksamhället med sitt resultat,
där porträtteringen av ADD/ADHD i tidskrifterna anses förstärka och reflektera samhälleliga
diskurser om risker genom att det inte finns någon konsensus kring om ADD/ADHD anses vara
normalt eller onormalt.

Horton-Salway (2011:535–536) har analyserat vilka representationer av ADHD som får störst
utrymme i brittiska tidningar mellan åren 2000–2009, och vilka identiteter barn med ADHD
och deras föräldrar tilldelas inom dessa representationer. Relaterat till detta undersöks också
vilka argument kring behandling av ADHD som lyfts fram. För att uppnå studiens syfte har en
diskursanalytisk ansats använts och begreppen tolkningsrepertoarer och subjektspositioner
appliceras i analysen. Repertoarer handlar om att människor använder sig av en språklig
verktygslåda som är kulturellt delad, för att konstruera verkligheten på ett särskilt sätt i tal och
text. Inom en beskrivning av verkligheten kan olika typer av identiteter göras relevanta, det vill
säga att man tilldelar sig själv eller andra en subjektsposition. I analysen hittades två
konkurrerande repertoarer, den biologiska och den psykosociala, till vilka olika
subjektspositioner relateras.

Den biologiska repertoaren används för att konstruera ADHD som en medicinsk åkomma
(Horton-Salway, 2011:537-539). Argumenten om att ADHD är en hjärnsjukdom med genetisk
grund byggs upp som faktiska genom att exempelvis hänvisa till objektiva, empiriska studier
och tillskriva forskare en auktoritär roll. Diagnosen framställs som utbredd och barn med
ADHD tilldelas subjektspositionen “problem child” genom att till exempel använda
trepartslistor för att konstruera att det finns en rad olika problematiska beteenden som följer
med ADHD-diagnosen. Medicinsk behandling framställs som effektiv genom att barnens
obehandlade och behandlade tillstånd kontrasteras med hjälp av före- och efterberättelser
(before and after stories), där “före” representeras av barnets problematiska beteenden och
“efter” är de förbättrade beteenden som uppvisas efter medicinering. Den psykosociala
repertoaren framställer ADHD som ett resultat av sociala och kulturella villkor (Horton-Salway
2011:539–544). Denna repertoar ifrågasätter de individualistiska och medicinska
förklaringarna till ADHD och ses som en kritik till medikalisering. ADHD-diagnosen
undermineras bland annat genom att framställa barn med ADHD som offer för samhälleliga
problem, och tillskriva föräldrar ett egenintresse av att medicinera sina barn som ett sätt att
hjälpa barnen att hantera samhällets krav och underlätta föräldraskapet. Detta förstärks även
genom kontrasteringar, där man jämför ”den gamla goda tiden” med dagens samhälle, för att
visa på att det moderna samhällets villkor har en negativ inverkan på barnens beteenden och
anhörigas förmåga att hantera barnens problematik.

Den psykosociala repertoaren dominerade materialet då den genomsyrade 72 artiklar, i
jämförelse med den biologiska repertoaren som omfattade 16 artiklar (Horton-Salway,
2011:545-546). Resultatet diskuteras därmed vara tecken på att de brittiska tidningarna främst
bidrar med kritik av medikaliseringen av ADHD, snarare än späder på medikaliseringen. Den
psykosociala diskursens dominans i brittiska tidningar blir därmed en kontrast till Isaksen &

7

Tjoras resultat, som menar att norska tidningar främst utgår från en biologisk diskurs (Isaksen
& Tjora, 2016:295). De uppmärksammar dock att även ett psykosocialt perspektiv finns
närvarande i deras datamaterialet i form av miljöförklaringar.

Van Langen, Szőke, Rijkelijkhuizen, Durston & van Hulst (2022) har analyserat 41
psykoedukativa material från USA, Nederländerna, Ungern och England med diskursanalys
som metod. Psykoedukation syftar till att ge information om vad diagnosen innebär och ge råd
kring hur symptom ska hanteras och behandlas. Studien syftar till att undersöka hur perspektiv
på ADHD konstrueras genom språkbruket i det psykoedukativa materialet, där man i det
analyserade datamaterialet kunde uppmärksamma interna konflikter i hur ADHD framställdes.
Studien kommer fram till tre övergripande teman i hur ADHD konstrueras, där man delar upp
innehållet i *definition och diagnos*, *orsaker och riskfaktorer* samt *behandling och prognos* (van
Langen et al., 2022:3-5). Inom dessa tre teman har man även funnit fem olika diskursiva
mönster. Alla mönster och teman står inte i relation, men många av dem träder in i varandra.
Den första var *orsak versus konsekvens,* vilket menade på hur ADHD beskrevs vara en diagnos
som kan relateras till flertalet symptom, samtidigt som ADHD ses som orsaken till samma
symptom. Inom mönstret *osäker komplexivitet versus säker enkelhet* framställs ADHD som en
komplex störning som ännu inte är klarlagd, samtidigt som orsaker och riskfaktorer beskrevs
vara tydliga och enkla och därmed syftar till att diagnosen är tydligt fastställd.

*Normalitet versus abnormitet* framträdde i hur det psykoedukativa materialet både
normaliserade och avnormaliserade ADHD. Exempelvis att barn under någon tidsperiod
kommer att uppvisa symptom på ADHD, men där symptomen samtidigt beskrevs vara ett
normalt beteende hos barn. *Specificitet versus generalitet* hänvisar till hur definitionen av
ADHD går i linje med DSM-5 manualen, med en omfattande lista över symptom som står i
relation till diagnosen. Samtidigt uppvisade datamaterialet en bred variation av definitionen
vilket bidrog till att definitionen blev otydlig. Det sista diskursiva mönstret som presenterades
var *nödvändighet av experters perspektiv* . Här beskrevs ADHD som en allvarlig
funktionsnedsättning som kräver utredning och behandling. Det psykoedukativa materialet
belyste att det inte enbart är den enskilda individen som påverkas, utan även familj, vänner,
skola, arbete samt samhället i helhet. ADHD sågs som ett individuellt problem men som leder
till konsekvenser för samhället. Utredning och behandling betonades därför vara en
nödvändighet. Studiens resultat visar på att England och USA tenderar till att utgå mer från
biomedicin medan Ungern och Nederländerna tenderar till att inkludera andra miljömässiga
förklaringar (van Langen et al., 2022:6). De interna konflikterna inom ADHD-diskursen ses
även kunna skapa förvirring och att det psykoedukativa materialet då riskerar att få motsatt
effekt, det vill säga försvårar i stället för underlättar en ökad förståelse kring ADHD och
hantering av symptom.

**3.4** **Sammanfattning tidigare forskning**

Efter en genomgång av tidigare forskning som står i linje med studiens syfte framträdde tre
olika teman. Det första temat handlade om *hur företag förmedlar trovärdighet online* . I samtliga
artiklar lyfte man att information som publiceras på hemsidor syftar till marknadsföring, där
trovärdighet förmedlas och konstrueras genom att noggrant välja vilken information som
framställs. Den information som publiceras på webbplatser sågs därför vara avsiktlig och
selektiv, där man utgår från målgrupp och webbplatsens syfte. För att inge förtroende är val av
formuleringar, begrepp och bilder av betydelse för hur människor tar ställning till de
representationer som publiceras, vilket i sin tur påverkar människors attityder för att genomföra
köp online. Andra faktorer som ansågs ha betydelse för att skapa förtroende var publicerad

8

information om företag och dess bakgrund och anställda, men också utifrån hänvisning till
externa källor som kan stärka den information som webbplatser framställer och användning av
interna eller externa recensioner.

Samtliga forskningsartiklar i tema två och tre var gjorda med någon form av textanalys och de
båda temana överlappade till viss del. Man har främst riktat in sig på att analysera hur ADHDsymptom, orsaksförklaringar och behandlingsalternativ framställs. Flera artiklar fokuserade på
specifikt ADHD hos barn. Inom det andra temat, *den biomedicinska diskursen,*
uppmärksammar forskare hur språkbruk i olika former av texter såsom diagnostiska manualer,
informationstexter och nyhetstidningar bidrar till att förstärka en medikaliserad syn på ADHD.
Man problematiserar att den biomedicinska diskursen får störst utrymme och på så sätt förbiser
psykosociala och miljömässiga faktorer som påverkar psykisk ohälsa. Detta lyftes även i flera
artiklar under det tredje temat *motstridiga diskurser om ADHD* . Men här fanns en starkare
betoning på att det råder en diskursiv kamp mellan främst psykosociala och biomedicinska
förklaringar kring ADHD-diagnosen. Man diskuterar risker med de diskursiva spänningarna
såsom att de kan skapa förvirring och bidra till ett ifrågasättande av diagnosens validitet. Att
det cirkulerar olika perspektiv på ADHD framträdde även i tema två.

Vår studie kompletterar tidigare forskning på flera plan. De studier som fokuserat på hur företag
förmedlar trovärdighet online har använt sig av flera olika typer av metoder och kollat relativt
brett på trovärdighet, det vill säga utöver textanalys inkluderat både webbplatsers design och
användarvänlighet, bilder etcetera. Vår studie kommer att undersöka mer detaljerat på hur
trovärdighet byggs upp retoriskt genom diskursiva verktyg. Det kan bidra med en förståelse för
både hur trovärdighet konstrueras och vad det får för effekter. Vår studie kompletterar även
tidigare forskning genom att fokusera på hur privata vårdgivare inom psykiatri framställer sina
företag, ADHD och ADHD-utredningar, då detta inte är något vi funnit i tidigare forskning. Då
behovet av ADHD-utredningar ökar i Sverige och andra delar av världen är det relevant att
undersöka hur den privata vården marknadsför sig själv för att nå ut till människor som vill
bekosta sin egen utredning för att kringgå långa väntetider inom den allmänna psykiatrin.

**4** **TEORI OCH METOD**

Diskurspsykologi är en diskursanalytisk inriktning som både erbjuder ett teoretiskt synsätt för
att förstå och ett metodologiskt tillvägagångssätt för att analysera diskurs (Wiggins, 2017:4-5).
Tal och text ses som en del av människors sociala handlingar, och analysen fokuserar på hur
dessa språkliga handlingar används i interaktion, samt vilka konsekvenser de får. Då denna
studie syftar till att undersöka hur trovärdighet byggs upp retoriskt i texter på privata
vårdgivares hemsidor, anser vi att diskurspsykologins handlingsorienterade syn på diskurs blir
relevant att använda sig av. Ett diskursanalytiskt och socialkonstruktionistiskt perspektiv ger
oss även ett passande teoretiskt ramverk för att undersöka språkliga konstruktioner. Vi anser
även att det är relevant att belysa privata vårdgivares ADHD-utredningar ur ett
medikaliseringsperspektiv, då man inom ett medikaliserat samhälle tenderar att ge medicinska
förklaringar på avvikande beteenden (White, 2017:54).

Eftersom teori och metod hänger nära samman inom diskursanalys, har vi i detta avsnitt valt att
integrera dessa. Vi inleder avsnittet med övergripande grundantaganden inom diskursanalys
och socialkonstruktionism, för att sedan fördjupa oss i diskurspsykologi och medikalisering. Vi
kommer därefter redogöra för urval och datainsamling, samt beskriva de diskursiva verktyg
som använts för att analysera datamaterialet och vårt tillvägagångssätt under analysen.
Avslutningsvis görs en reflektion kring reflexivitet respektive etik.

9

**4.1** **Diskursanalys och socialkonstruktionism**

Diskursanalysens syn på kunskap och språk grundar sig i socialkonstruktionismens teoretiska
antaganden. Utifrån ett socialkonstruktionistiskt perspektiv förmedlar inte kunskap en objektiv
och neutral bild av verkligheten (Burr, 2015:2–5). Man betonar i stället att vår förståelse av
världen och oss själva är sammanflätad med den specifika tid och kultur vi befinner oss i, och
producerad kunskap färgas därmed av den historiska och kulturella kontexten som omger oss.
Kunskap samt möjligheter och begränsningar till handling är något som konstrueras människor
emellan genom våra sociala interaktioner. Människor använder språket för att utföra handlingar,
det vill säga man vill uppnå något med det man språkligt förmedlar (Potter & Wetherell,
1987:32–33). Beroende på vilken effekt man är ute efter, så kommer språket vara föränderligt,
vilket gör att olika versioner av den sociala världen konstrueras både mellan situationer och
över tid. Man ser därmed inte på språket som något transparent och refererande, inte heller ett
stabilt system som förmedlar mening och speglar verkligheten (Taylor, 2001:6). Snarare är det
med hjälp av ett redan existerande språk som vi kan kategorisera våra upplevelser, förstå och
forma både våra personligheter och den sociala värld vi lever i (Burr, 2015:6, 53–54). Att vara
en viss typ av person blir möjligt för att vi har tillgång till språkliga kategorier som hjälper oss
att förstå vad det innebär att exempelvis vara kär, avundsjuk eller stolt. Inom
socialkonstruktionismen anser man därmed att det inte finns någon inre, förutbestämd kärna
som utgör individens identitet, tankar och känslor, utan detta är något som konstrueras genom
sociala processer.

Inom diskursanalys strävar man inte efter att göra sanningsanspråk utan snarare tolkningar av
en specifik del av verkligheten (Taylor, 2001:11–12). Detta utifrån att den sociala världen är
komplex och dynamisk, vilket gör att den är svår att förutspå och kontrollera. Det finns heller
ingen enda neutral sanning tillgänglig eftersom alla människor har sitt eget perspektiv på
verkligheten. Dessutom kan inte en enda sanning vara möjlig eftersom det finns många samtida
verkligheter, vilket innebär att flera sanningar existerar samtidigt. Och utifrån synen på språket
som konstituerande kan sanningsanspråk inte heller kontrolleras eftersom de inte är en neutral,
objektiv återgivning av en verklighet som existerar oberoende av språket, utan
sanningsanspråken i sig själva formar och förändrar den del av verkligheten som de beskriver.
Den diskursanalytiska synen på språk och kunskap får bland annat viktiga effekter för hur
analysen riktas. Eftersom man inte ser på språket som transparent, kommer man inte sträva efter
att hitta någon djupare mening bakom texten, såsom att tolka in vad för attityder eller
förutfattande meningar författarna kan tänkas ha (Taylor, 2001:19).

En övergripande definition på diskurs är att en uppsättning av framställningar av ett visst ämne,
exempelvis genom berättelser, uttalanden och bilder, och dessa framställningar utgör både en
representation samtidigt som det formar det ämne man skriver och talar om (Burr, 2015:74–
75). Diskursanalys kan därmed ses som en metod för att göra närstudier av språkbruk för att
identifiera mönster i hur människor uttrycker sig inom en viss diskurs (Taylor, 2001:5-7).
Vilken typ av språkliga mönster som hamnar i fokus skiljer sig mellan diskursanalytiska
inriktningar, men det kan exempelvis handla om att studera språkvariationer, vad man vill
åstadkomma med det som sägs, eller koppla språk till större kontexter såsom kultur.

**4.2** **Diskurspsykologi**

Diskurspsykologin har ett närmre fokus på diskurs genom att se diskurs som det språk som
används i kontextspecifika interaktioner, vilket gör att alla typer av talade interaktioner och
texter omfattas (Burr, 2015:73). Den situerade aspekten av diskurs framträder i antagandet att
våra språkliga utsagor konstruerar en viss version av verkligheten, samtidigt som

10

beskrivningarna i sig själva är konstruerade för att framställa just denna version (Potter,
1996:97-98). Det finns alltid en möjlighet att de hade kunnat konstrueras på ett annat sätt.
Språket ses därmed inte som en passiv reflektion av verkligheten, utan en form av mänsklig
handling. Att språket har en konstituerande och performativ funktion framgår genom att det
människor säger och skriver bygger på redan existerande språkliga resurser som man aktivt
väljer mellan, och den färdiga konstruktionen som vi förmedlar till andra får sedan
konsekvenser av olika slag (Potter & Wetherell, 1987:33–34). Inom diskurspsykologi har man
särskilt intresserat sig för hur människor uttrycker och konstruerar psykologiska begrepp i sitt
tal, såsom hur känslor och attityder används för att åstadkomma något i interaktion (Wiggins,
2017:4). Kognition ses inte vara en representation av inre, mentala tillstånd utan snarare ett
ämne som människor tar upp i samtal, genom att beskrivningar kan framställas på ett sätt som
exempelvis berättigar en känsla eller gör ett särskilt minne relevant (Potter, 1996:103–104).
Diskurspsykologin delar därmed socialkonstruktionismens anti-essentialistiska syn på
människan som beskrevs i föregående avsnitt. Identitet är inget individen bär inom sig, utan en
diskursiv praktik där jaget framställs på ett särskilt sätt i en specifik kontext (Horton-Salway,
2001:162).

Diskurspsykologin undersöker också hur beskrivningar av verkligheten konstrueras som
faktiska, och begreppet insats är av vikt för att uppmärksamma vilka egenintressen som kan
finnas bakom språkliga uttalanden (Horton-Salway, 2001:155–156). Man tänker sig att något
finns på spel i interaktionen, det vill säga att man försöker uppnå något samtidigt som man
försöker hantera att den bild man förmedlar inte blir avvisad av andra människor, som också
antas ha egna intressen. Retoriken människor använder sig av kan därmed både syfta till att
utesluta eller förkasta andra alternativ, och samtidigt skydda den egna beskrivningen (Potter,
1996:107). Fakta ses som en diskursiv prestation som byggs upp med hjälp av olika diskursiva
verktyg, vilka även utgör analytiska verktyg inom diskurspsykologin (Horton-Salway,
2001:156). För att stärka sin version som trovärdig kan till exempel vissa kategorier av
människor göras relevanta kopplat till det ämne man behandlar, så kallad kategoritillhörighet
(Potter, 1996:133). För denna studie kommer vi främst att använda oss av diskursiva verktyg
som kan relateras till faktakonstruktion och hantering av insats, vilket fördjupas under avsnitt
4.5.

**4.3** **Medikalisering**

Under de senaste 150 åren har medicin utvecklats till en institution för social kontroll, bland
annat genom att definiera vad som anses vara normalt och avvikande i samhället (White,
2017:48). Tidigare var det kyrkan eller lagen som satte upp ramverk kring avvikande beteenden,
men där medicin idag tillskrivs befogenhet att kontrollera beteenden i samhället. Den
medicinska diskursen ses ta plats för att människor ska agera inom normen av de sociala
rollerna som finns i ett samhälle. Denna syn på modern medicin som en form av social kontroll
är influerade av Foucaults hälsosociologiska teorier (White, 2017:133-134). Enligt Foucault är
ingen kunskap neutral, utan snarare nära knuten till makt. Samhälls- och medicinsk vetenskap
utövar sin makt genom att producerad kunskap bidrar till att sätta kriterier för hur vi
kategoriserar människor som antingen friska eller sjuka, normala eller avvikande. Kunskap om
hälsa och sjukdom upprätthålls av professionella grupper inom vården, och internaliseras av
människor som en subjektiv verklighet. Modern medicin blir därmed ett centralt verktyg för att
kunna upprätthålla samhällets sociala strukturer.

11

Medikalisering är ett begrepp som används för att visa på hur den medicinska diskursen används
för att förklara och hantera beteenden som nödvändigtvis inte är vare sig biologiska eller
medicinska (White, 2017:47). Den medicinska diskursen tenderar till att bortse från
samhälleliga förklaringar till sjukdom, och tillskriver i stället sjukdom till individen själv som
en individuell, biokemisk process (White, 2017:45). Genom att förklara avvikande beteenden i
medicinska termer tillåts den medicinska diskursen att definiera vad som anses vara normalt

och avvikande, vilket resulterar i att de som faller utanför de sociala normerna klassificeras som
sjuka (White, 2017:54). Medikaliseringen konstruerar en syn av att avvikande beteende är
genetiska eller naturliga och frånser att det kan ses som ett resultat av sociala strukturer eller
kontextuella förhållanden.

White (2017:54–55) lyfter ett exempel på hur medikalisering tillskriver samhälleliga problem
medicinska termer, där barn som uppvisar olämpliga beteenden i klassrum tillskrivs en
hyperaktivitetsstörning. Det synliggör hur den medicinska diskursen används för att identifiera
och hantera människor som faller utanför samhällets normer och beter sig annorlunda.
Problemen antas finnas hos individen själv, utan att ta sig an ett bredare perspektiv som
samhälleliga omgivningar eller livssituation. Som ett resultat av att den medicinska diskursen
ses dessa beteenden som biologiska, och därför tenderar man till att vilja använda biologiska
lösningar som läkemedel eller behandlingar. Detta leder till att det sociala sammanhanget
förbises och lösningarna förblir individfokuserade.

**4.4** **Urval och datainsamling**

För att kunna undersöka hur trovärdighet konstrueras i marknadsföring av privata ADHDutredningar för vuxna på privata vårdgivares hemsidor, kommer vårt datamaterial bestå av
texter som finns tillgängliga på dessa. All information som finns publicerad på hemsidorna
kommer dock inte att vara relevanta för studien. För att datamaterialet ska gå i linje med
studiens syfte kommer datamaterialet att avgränsas till de avsnitt och sidor som beskriver
företaget och dess personal, hur ADHD-utredningar går till, vad ADHD-diagnosen innebär och
vilken typ av behandling man erbjuder. Därmed kommer ett typurval att tillämpas, en
urvalsmetod som innebär att välja ut de fall som är representativa eller typiska inom en specifik
kontext (Patton, 2002:236). Att använda sig av ett typurval innebär att man genom insamling
av relevant information får en bredare och djupare generaliserad förståelse av det fenomen som
studien syftar till att undersöka.

För att finna företag som erbjuder privatfinansierade ADHD-utredningar använde vi oss av
sökmotorn Google där sökorden ”privat ADHD-utredning” applicerades. Vi läste igenom de 14
första sökresultaten överskådligt. Vi valde bort de vårdföretag som parallellt med psykiatrisk
behandling även erbjöd allmänna vårdtjänster, samt eftersträvade en variation i hur många
anställda företaget hade och vilket år verksamheten startat. Ett kriterium var även att
hemsidorna erbjöd tillräckligt informativt datamaterial för att genomföra en analys. Detta
resulterade i att totalt 10 företag valdes ut att ingå i studien. Då innehållet på hemsidorna kunde
variera och emellanåt vara väldigt omfattande med en mängd olika artiklar relaterade till
ADHD, försökte vi avgränsa urvalet till så likvärdiga sidor som möjligt. Vi hämtade främst
texter som fanns publicerade på företagens startsidor och sidor som namngetts “Om ADHD”,
"ADHD-utredningar", "Behandling vid ADHD”, “Om oss”, “Vår personal” eller liknande titlar.
Flertalet av webbplatserna hade även en specifik sida eller avsnitt under de andra sidorna som
benämnts ”vanliga frågor och svar”, där företaget besvarade frågor relaterade till ADHD, deras
utredningar och behandlingar, varvid även dessa sidor inkluderades i urvalet.

12

Det skiljde sig också mellan hemsidorna om man endast redogjorde för sina ADHD-utredningar
eller även beskrev neuropsykiatriska utredningar i allmänhet, samt om man särskilde
utredningar för ADHD, ADD respektive autism eller beskrev dem på samma sida. Det varierade
även om man erbjöd utredningar för både vuxna och barn, eller enbart vuxna, och hur detta
delades upp på hemsidan. För denna studie har vi valt att inte inkludera texter som handlar om
andra neuropsykiatriska diagnoser och utredningar. Även utredningar riktade mot barn uteslöts
då studien syftar till att undersöka hur ADHD-utredningar för vuxna framställs. Till att börja
med sparade vi ner de aktuella sidorna som pdf-filer för att säkerställa att innehållet inte skulle
ändras medan vi genomförde analys. Layouten i filerna upplevdes dock svåra att analysera,
vilket ledde till att vi den 2 december 2024 genomförde ytterligare en datainsamling där vi
kopierade över texter från hemsidorna samt gjorde printscreens av webbdesignen vid behov och
sparade ner i ett låst dokument online. Detta urval resulterade i omkring 175 A4 med text och
bilder.

**4.4.1** **Datamaterial**

Här redogör vi kort för de tio privata vårdgivare som valts ut för studien. Informationen har
hämtats från vårdgivarnas egna hemsidor och företagens registreringsdatum har kontrollerats
mot externa hemsidor med aktuell branschöversikt.

*Psykiatrispecialisterna* grundades 2018 och erbjuder medicinska injektioner och tjänster inom
privat psykiatri där man erbjuder ADHD-utredningar för barn och vuxna. Kliniken har sin
mottagning i Linköping men erbjuder möjlighet till att genomföra utredningar helt online.

*Mindler* skapades 2018 och är en digital psykologmottagning vars tjänster ingår i primärvården,
men de erbjuder även privat terapi och neuropsykiatriska utredningar. Mindler har över 200
legitimerade psykologer och finns i 5 olika länder.

*Svea KBT* grundades 2017 och är en psykologmottagning som har mottagningar i flera städer
runt om i Sverige. Svea KBT erbjuder tjänster som terapi, utredning och behandling. Tjästerna
kan genomförs mestadels fysiskt på deras mottagningar men erbjuder även vissa av tjänsterna
genom videosamtal.

*Elly Care* har sedan 2024 erbjudit stöd vis psykisk ohälsa samt utredning och behandling av
bland annat ADHD och autism, i fem olika städer i Sverige. Ett första samtal kan genomföras
digitalt, sedan genomförs resterande utredning på en fysisk mottagning.

*Psykonline* har drivits av Symphonia Mental Care AB sedan 2023. De erbjuder
neuropsykiatriska utredningar och olika psykiatriska behandlingar online i Sverige. Tjänsterna
riktar sig mot vuxna personer med ADHD, ADD, autism och olika ångestsyndrom.

*ADHDhälsan* grundades 2013 i Halmstad och erbjuder ADHD utredning och behandling för
vuxna. Deras utredning beskrivs vara samma som en neuropsykiatrisk utredning, där man även
utreder om kriterier uppfylls för alternativa neuropsykiatriska diagnoser.

*Amedo AB* utför neuropsykiatriska utredningar online och har även en mottagning i Stockholm.
Bland tjänsterna ingår också medicinsk behandling, KBT och stödsamtal. Amedo AB startades
2023.

*Sveapsykologerna* grundades 2015 och erbjuder flertalet tjänster såsom KBT, existentiell terapi,
behandling av ångest, depression samt utredningar av neuropsykiatriska diagnoser som ADHD,

13

ADD och autism. Utredningar beskrivs genomföras mestadels digitalt förutom enstaka fysisk
träff på en av mottagningarna i Malmö, Stockholm eller Göteborg.

*ADHDonline* drivs av Potentia Care AB och har varit verksamt sedan 2020. De utför ADHDoch autismutredningar online via deras egna app, med minst ett besök på mottagningen i
Stockholm. Flera olika behandlingar listas såsom medicinering, arbetsterapi, psykologisk och
terapeutisk behandling, anhörigstöd och utbildningar för yrkesverksamma.

*Nova Psykiatri* har mottagningar i 8 städer i Sverige och en i Danmark och grundades 2022.
Genom Nova psykiatri kan man genomföra ADHD- och autismutredningar, dessa ges möjlighet
till att genomföras online till viss del, men vissa delar behöver genomföras på en av deras
mottagningar.

**4.5** **Analysverktyg**

För att synliggöra hur privata vårdgivare framställer sig själva och sina ADHD-utredningar som
trovärdiga på sina hemsidor, kommer diskursiva verktyg som är relaterade till faktakonstruktion
samt hantering av insats och egenintresse bli särskilt relevanta för att besvara vår frågeställning.

**4.5.1** **Faktakonstruktion**

Potter (1996:7–8) definierar fakta som en sanning vilket avser något som inträffat och kan
kontrasteras mot gissningar och antaganden. Beskrivningar definieras som dels en handling
som uttrycks i ord genom benämning av egenskaper, dels ett påstående som redogör för till
exempel en person eller händelse. Dessa beskrivningar är vad som ligger till grund för hur
människor förmedlar och tolkar verkligheten.

Retorik är central i all mänsklig kommunikation och är därmed en förutsättning för utformning
av förståelse mellan människor (Potter, 1996:106). Det innebär att retorik synliggörs i hur
människor uttrycker sig, påverkar och ifrågasätter olika perspektiv och beskrivningar. I
presentationer av fakta handlar det därmed inte enbart om att kunna redogöra för en verklighet,
utan att också kunna identifiera vilka alternativa beskrivningar som förstärks eller försvagas
genom vårt framförande av dem. I relation till hur fakta konstrueras retoriskt talar Potter
(1996:107) om sanningsanspråk och dess två orienteringar, offensiv eller defensiv retorik. En
offensiv retorik synliggörs i hur språket används för att framställa något som faktiskt, där man
underminerar andra alternativ och gör den egna beskrivningen svår att ifrågasätta. En defensiv
retorik synliggörs i hur språket används för skydda eller rättfärdiga den egna ståndpunkten,
vilket bland annat kan ske genom förnekelse eller nedtoning av kritik.

Faktabeskrivningar beskrivs ha dubbel orientering, en handlingsorienterad och en
epistemologisk inriktning (Potter, 1996:108). En handlingsorienterad faktabeskrivning syftar
till att redogöra för hur faktakonstruktioner får en konkreta effekter. Det genom att undersöka
hur människors språkbruk påverkar eller förändrar olika situationer. En epistemologisk
faktabeskrivning syftar i stället till att undersöka hur vi vet att vi vet, med andra ord hur vi får
kunskap om något. Här framställs fakta och sanningar konstrueras genom diskursiva och sociala
processer, till exempel av samhälleliga normer och samtal, och som sedan ses som sanna i
samhället. Detta betyder att även om en beskrivning kan upplevas som faktabaserad kan den
fortfarande bli ifrågasatt och kritiserad.

14

**4.5.2** **Insats och egenintresse**

En central aspekt av hur faktabeskrivningar konstrueras och framställs är hantering av insats
och egenintresse (Potter, 1996:110–112). När ord och handlingar som framträder i interaktion
upplevs som styrda av egenintresse eller partiskhet riskerar det att förminska eller förändra
handlingens syfte. Då beskrivningar inte ses som neutrala återgivningar av verkligheten utan
formas av den kontext man befinner sig i, blir talarens eller författarens hantering av
egenintresse relevant och avgörande för hur faktabaserade framställningar uppfattas och tolkas.
Utifrån Potter (1996:113–114) konstrueras egenintresse genom framställning av beskrivningar
vilket innebär att det både är beskrivningarnas innehåll och dess resurser som behöver upplevas
som trovärdiga. Egenintresset beskrivs ha en dubbel orientering genom att framställa sig själv
eller beskrivningen på ett specifikt sätt, och samtidigt undvika att uppfattas på ett annat sätt.

För att hantera egenintresset, om människor har något att vinna eller förlora i det som framgår
i beskrivningarna, innebär det att beskrivningarna som man redogör för inte är fullt objektiva
eller opartiska (Potter, 1996:124–125). Hur egenintresset påverkar konstruktionen av olika
beskrivningar synliggörs genom dels ifrågasättande av versioner, dels utifrån hur beskrivningar
anpassas och formuleras för att undvika eventuella ifrågasättanden och kritik. Det är något som
Wiggins (2017:175) beskriver sker genom ett subtilt tillvägagångssätt som syftar till att skydda
påståenden som kan synliggöra egenintresse och engagemang. Insatshanteringen påverkar hur
människor framstår som trovärdiga och ansvariga för de utlåtanden dem gör, det utifrån hur
människor upplevs ta ansvar för sina handlingar. För att exemplifiera insats och egenintresse
kan man tänka sig ett scenario där en student inte har presterat bra på ett prov, där anseendet
om att vara en duktig elev står på spel. Studenten kan då försvara sig genom att säga “Jag har
varit sjuk under veckan och har därför inte kunnat studera tillräckligt inför provet”. Denna
beskrivning underminerar andra orsaker till det dåliga betyget, såsom att man kanske inte känt
motivation att studera.

**4.5.3** **Diskursiva verktyg**

Diskursiva verktyg är de olika retoriska tekniker som människor använder i social interaktion
för att exempelvis utföra handlingar och framställa redogörelser som sanna (Wiggins,
2017:122). Genom att undersöka konstruerande och situerade språkliga uttryck i interaktion,
möjliggör de diskursiva verktygen att gå bortom en ytlig beskrivning och analysera de
underliggande faktorerna som formar interaktion. Inom diskurspsykologin syftar de analytiska
verktygen därför till att belysa hur retorik används för att exempelvis förhandla om mening,
konstruera fakta och genomföra handlingar. Det innebär att verktygen inte enbart bidrar med
förståelse kring vad det är som framträder i interaktionen, utan hur och varför det sägs. Vi
kommer härefter redogöra för de diskursiva verktyg som vi använt oss av under analys, och
som kommer användas i vårt resultat för att påvisa hur trovärdighet konstrueras samt hur
företagens egenintresse hanteras på de privata vårdgivarnas hemsidor.

Att använda sig av *uppräkning*, det vill säga att presentera objekt i en ordnad följd, är ett vanligt
mönster i interaktion (Wiggins, 2017:157). Det sker oftast i form av en *trepartslista*, att räkna
upp tre aspekter inom den specifika diskurs som behandlas. Uppräkning syftar till att få
beskrivningen att framstå som viktig och verklig, men ses även användas som en avslutande
del i interaktion. Vidare är *kontraster* ett diskursivt verktyg som hjälper till att framföra
ställningstagande mellan två aspekter och framföra en ståndpunkt som relevant, genom att
jämföra en aspekt med en annan. *Before and after stories* är en form av kontrastering där man
ställer ett tidigare tillstånd mot ett senare, där skillnad mellan ”före” och ”efter” stärker en viss

15

orsaksförklaring som trovärdig (Horton-Salway, 2001:162). På detta sätt kan en särskild
identitet eller effekt av en händelse konstrueras som faktisk.

Graden av *detalj* och *vaghet* i en beskrivning har betydelse för hur de uppfattas som trovärdiga
(Wiggins, 2017:161–162). Att vara detaljerad kan ses bidra till att redogörelser uppfattas som
mer faktabaserade. Att i stället vara vag, exempelvis genom att ge bristfälliga beskrivningar
och tona ner sitt engagemang i ämnet som behandlas, kan dock vara ett strategiskt val för att
skydda sitt egenintresse. Potter (1996:117–118) menar att det finns två sidor som följer av att
använda sig av detaljerade beskrivningar. Dels kan detaljer bidra till konstruktion av
trovärdighet, men de kan också få motsatt effekt. En risk som följer med allt för detaljerade
redogörelser är att de kan ifrågasättas, vilket skapar tvivel kring sanningshalten i en
beskrivning. Ibland kan därmed tillämpning av vaga beskrivningar vara att föredra, då dessa
kan ge tillräcklig information utan risk för ifrågasättande.

*Konsensus* och *bekräftelse* är två nära relaterade verktyg som syftar till att styrka påståenden
och därigenom konstruera fakticitet (Potter, 1996:159, Wiggins, 2017:160). Konsensus
framträder genom rapportering av att det är många som är överens, medan bekräftelse
framträder genom hänvisning till oberoende källor eller vittnen. Att flera eller samtliga är
överens kan i sig inverka bekräftande. Men för att påståendet inte ska kritiseras för att ha
uppnåtts i samförstånd, kan en extern, till synes pålitlig källa ge mer stöd åt redogörelsen. Ju
fler källor som används, desto mindre risk att bli ifrågasatt.

En *kategori* är en social konstruktion som förhandlas fram i interaktion för att kunna ordna
verkligheten på ett visst sätt (Horton-Salway, 2001:168). *Category entitlement*
( *kategoritillhörighet* eller *kategorirättighet)* innebär att vissa kategorier av människor ger ett
trovärdigt intryck genom att tillskrivas relevanta kunskaper och kvalifikationer i specifika
sammanhang (Potter, 1996:133, Wiggins, 2017:172). Att tillhöra en viss kategori kan ses som
tillräckligt för att förklara och rättfärdiga kunskap inom ett aktuellt område och tenderar därför
inte till att behöva ifrågasättas. Genom att undersöka vilka kategorier människor tillskriver sig
själva och andra kan man även synliggöra hur identiteter förhandlas och hanteras i interaktion.

*Footing* är ett begrepp som syftar till vilken roll talaren intar i relation till de beskrivningar man
redogör för (Potter, 1996:122). Footing blir centralt i relation till hur fakta framställs genom att
människor inte enbart presenterar beskrivningar utan också framvisar en relation till dem.
Genom att exempelvis uppvisa distans eller närhet till texten eller det som sägs kan man
upplevas vara antingen neutral eller påverkad av egenintresse. Verktyget footing synliggör
också hur människor själva tar ansvar för innehållet i sina redogörelser. Att analysera vilka
*pronomen* som används och när de skiftar är ett sätt att synliggöra hur man positionerar sig själv
eller andra (Wiggins, 2017:147).

*Extremfallsformuleringar* innebär att man använder extrema ord, meningar eller händelser för
att bland annat argumentera eller försvara något, och används därmed främst för att hantera
talarens insats i interaktion (Wiggins, 2017:154). Att uttalandet går åt det extrema hållet syftar
till att förstärka det man vill förmedla, exempelvis betona värdet av någonting (Potter,
1996:187). Om man exempelvis vill förmedla att man har haft en dålig dag så kan man förstärka
detta genom att säga “det var den värsta dagen i hela mitt liv”.

*Stake inoculation* är inget enskilt diskursivt verktyg utan omfattar flera olika metoder med vilka
man retoriskt försvarar sina insatser och intressen samt hanterar risken att framstå som allt för
partisk (Wiggins, 2017:175). Genom att göra en viss framställning av något är man samtidigt

16

medveten om att andra människor kan uppfatta det som mer eller mindre trovärdigt, och detta
hanteras exempelvis genom att förebygga kritik. I vissa situationer kan det dock vara svårt att
värja sig från kritik, och då förekommer *stake confession*, att talaren erkänner egenintresse för
att vända det till sin fördel *(Potter, 1996:129* –130).

*Modalitetsverb* såsom kommer, kan, skulle, måste eller borde, analyseras för att ge en
indikation på vilka rättigheter, syften eller handlingsutrymmen talaren har med sina
språkhandlingar (Wiggins, 2017:173–174). Genom att relatera modalitetsverben till vem som
säger vad inom den kontext som studeras, kan de bland annat visa på hur människor förhandlar
om rättigheten att uttala sig om det ämne som behandlas.

**4.6** **Tillvägagångssätt under analysen**

Innehållet på webbsidorna lästes överskådligt när vi sökte efter vilka privata vårdgivare som
skulle ingå i studien, samt vid urval av vilka sidor och avsnitt inom respektive hemsida som
skulle användas, vilket gav oss en övergripande bild av innehållet. För varje företag delades
texter och printscreens från hemsidorna upp i fyra olika teman och sparades ner i ett dokument.
Information om företaget, ADHD-diagnosen, ADHD-utredningar respektive behandling för
ADHD grupperades var för sig för att underlätta analysarbetet. Detta resulterade i ett
omfattande analysunderlag. Därav gjordes ett mer riktat urval vid närläsning av materialet, då
de mest relevanta delarna lästes noggrant och kodades genom att skriva upp tankar om vad som
sker i texten, vilka ord och formuleringar som upprepar sig, samt var vi kunde identifiera
diskursiva verktyg och indikationer på hantering av egenintresse. De mindre relevanta delarna
hoppades över, exempelvis stycken som behandlade neuropsykiatriska utredningar i allmänhet
eller där man länkade vidare till fördjupande artiklar eller information om specifika
mottagningar.

När den första närläsningen och kodningen var genomförd diskuterade vi vilka likheter och
skillnader som framträtt i materialet. Därefter började vi att skriva fram ett preliminärt resultat
baserat på de ursprungliga fyra teman som datamaterialet delats upp i. De diskursiva verktyg
som presenterades under föregående avsnitt hjälpte oss att identifiera hur trovärdighet
konstruerades retoriskt, samt gjorde oss uppmärksamma på vilken typ av kritik som företagen
behövde bemöta för att försvara sitt intresse av att nå ut till personer som önskar boka tid för
en ADHD-utredning. Mönster och motstridigheter framträdde allt tydligare ju mer vi
bearbetade datamaterialet, och vi formulerade då om tematiseringen till den som sedan vidhölls
som vårt slutgiltiga resultat.

**4.7** **Reflexivitet**

Inom diskursanalys ses inte forskaren kunna inta en neutral position i relation till sin forskning
(Taylor, 2001:16–18). Förförståelse kring ämnet som studeras i form av exempelvis personliga
erfarenheter och intressen eller teoretiska kunskaper kan påverka insamling av empiri och vilka
tolkningar som görs i analysen. Det blir därmed viktigt med reflexivitet, att medvetandegöra
vilken roll forskaren har inom kontexten som studeras och vilken påverkan forskarens ordval
har på samma kontext. Utifrån tanken om språkets konstituerande funktion kommer forskarens
beskrivningar av sitt resultat samtidigt forma det ämne som studien handlar om (Burr,
2015:176). Forskningen blir alltså en del av den diskurs som studeras.

Även i denna studie blir det aktuellt att inta ett reflexivt förhållningssätt. Då vi som genomfört
studien båda har arbetat inom kommunal socialpsykiatri har vi haft med oss en viss förförståelse

17

av ADHD och andra psykiatriska diagnoser genom brukarnära arbete och kontakt med allmänoch akutpsykiatrin. Denna tidigare erfarenhet väckte ett intresse av fenomenet privat ADHDutredning då det för oss var något obekant. Vid genomgång av tidigare forskning har vi
uppmärksammat att det finns kritiska röster gällande ADHD-diagnosens giltighet, men genom
vår erfarenhet har vi också vetskap om att diagnosen har verkliga och viktiga konsekvenser för
människor och att det kan finnas ett stigma kopplat till psykiatriska diagnoser. När vi skrivit
fram vår studie har vi kontinuerligt reflekterat kring hur vi formulerar oss och utgått från de
begrepp som florerar inom den diskurs vi studerar. Vi kommer dock inte ifrån att våra egna
beskrivningar samtidigt bidrar till att konstruera fenomenet ADHD och privata ADHDutredningar. Och utifrån den socialkonstruktionistiska kunskapssynen kan vårt resultat endast
presentera en möjlig tolkning av datamaterialet. Det finns alltid en möjlighet att resultatet
kunnat se annorlunda ut om man tolkat empirin utifrån ett annat perspektiv.

**4.8** **Etik**

För denna studie har vi använt oss av offentliga texter som är publicerade på internet och
därmed tillgängliga för vem som helst att läsa. Dessa texter har därefter analyserats teoretiskt
och vetenskapligt. Innan vi samlade in datamaterial till studien reflekterade vi över hur vi skulle
förhålla oss till Vetenskapsrådets (2002) forskningsetiska principer som riktar sig till forskning
inom humanistisk- och samhällsvetenskap. De forskningsetiska principerna innefattar ett
forskningskrav och ett individskyddskrav. Forskningskravet syftar till att studien ska leda till
fördjupning av kunskap och att metoder följs och utvecklas. Individskyddskravet innebär att de
individer som är med i studien ska skyddas utifrån fyra olika grundprinciper:
informationskravet, samtyckeskravet, konfidentialitetskravet och nyttjandekravet.
Informationskravet handlar om att de individer som deltar i studien ska tilldelas information
om deras rättigheter samt delge information om studiens syfte och utförande. Samtyckeskravet
innebär att deltagarna i studien har rätt till att själva bestämma över sin delaktighet i studien.
Då det empiriska materialet som vi har samlat in från webbplatserna är offentliga, valde vi att
inte gå ut med information om genomförandet av studien. Det med anledning av att alla
människor som har tillgång till internet har möjlighet att få tillgång till den information som vi
har samlat in, vilket de som har publicerat information på webbplatserna är medvetna om.

För att ingen ska kunna identifiera vilka som är deltagande i studien syftar
konfidentialitetskravet till att anonymisera personuppgifter samt att dessa skall försvaras säkert.
I vår studie är allt material publicerat offentligt, inkluderat namn på både anställda och
företaget. Vi har tagit hänsyn till konfidentialitetskravet genom att vi inte har publicerat några
uppgifter som kan hota personers integritet utan hänvisar enbart till företagen som helhet.
Genom att enbart använda de insamlade empiriska materialet i relation till utformning av vårt
uppsatsskrivande ser vi också att vi följer nyttjandekravet som syftar till att studien ska
användas för forskningssyfte.

**5** **RESULTAT**

I det här avsnittet kommer vi att redogöra för det resultat som vi har kommit fram till i analys
av det empiriska materialet. Även om vissa företag som ingår i vår studie erbjuder tjänster både
inom primärvården och privat, såsom Mindler, så är det för denna studie de privata ADHDutredningarna som belyses. Det innebär att företagen har ett egenintresse i form av att nå ut till
personer som vill bekosta sin egen ADHD-utredning. Vi har i analysen uppmärksammat att
detta egenintresse var något företagen behöver hantera och försvara för att framställa sina
utredningar som *trovärdiga,* *nödvändiga* och *prisvärda* . Utifrån dessa tre aspekter delades

18

resultatet upp i tre huvudteman, med tillhörande underteman. För varje tema kommer vi att
beskriva vilken typ av insatshantering som huvudsakligen sker i temat, för att sedan i respektive
undertema konkretisera hur detta görs med hjälp av olika diskursiva verktyg, för vilka vi
redogjorde under avsnitt 4.5.3. Resultatet har delats upp enligt följande:

**Tema 1:** Trovärdiga utredningar
**Underteman:** Noggrann och evidensbaserad process, Kompetent och erfaren personal, Säkra
och rekommenderade tjänster

**Tema 2:** Nödvändiga utredningar
**Underteman:** Framställningen av ADHD, Fördelar med en ADHD-diagnos, Möjlighet till
behandling

**Tema 3:** Prisvärda utredningar
**Underteman:** Prissättning och konkurrenskraftighet, Korta väntetider och snabba
utredningar, Individuella och flexibla lösningar

Avsnittet avslutas med en sammanfattning av resultatet.

**5.1** **Tema 1: Trovärdiga utredningar**

Det första temat handlar om hur hemsidornas textinnehåll behöver ge ett faktiskt och trovärdigt
intryck, för att inte riskera att en potentiell patient vänder sig till en annan vårdgivare för
utredning. Vi har i analysen uppmärksammat att företagen även behöver förebygga kritik,
såsom att diagnoser ges för lättvindigt, att man “köper” sin diagnos eller att en privat ADHDutredning inte är lika bra som utredningar inom offentlig vård. Konstruktion av trovärdighet
och förebyggande av kritik hanteras parallellt genom att beskriva utredningarna som en
*noggrann och evidensbaserad process*, hänvisa till *kompetent och erfaren personal* samt lyfta
att man erbjuder *säkra och rekommenderade tjänster* .

**5.1.1** **Noggrann och evidensbaserad process**

Att bekosta sin egen ADHD-utredning riskerar att likställas med att man köper sin diagnos,
eller att diagnosen ges för lättvindigt. Detta framkom tydligt i analysen då det var något
företagen mer eller mindre uttryckligt förhöll sig till i sina redogörelser för hur ADHDutredningar går till. Ett sätt som samtliga tio företagen förekom kritik på, var att erbjuda ett
inledande bedömningssamtal eller konsultation, innan en fullständig ADHD-utredning
påbörjas. Ibland ingick samtalet som en del av utredningens totala pris, men majoriteten
erbjuder det första samtalet “kostnadsfritt” eller “gratis”:

Kostnadsfri första bedömning á 50 min
Vi börjar med ett bedömningssamtal där vi tar reda på om det finns misstankar om ADHD,
autism eller båda. Om det efter samtalet finns starka misstankar erbjuds du att genomföra en
ADHD-utredning: vuxen. Du kan sedan tacka “ja” eller “nej” till erbjudandet. (Amedo)

I citatet ovan använder man sig av pronomen och footing som diskursivt verktyg för att
förtydliga vem som ansvarar för bedömning av individen. “Vi”, det vill säga företaget, bedömer
om det finns underlag för en fullständig utredning. Därefter skiftar man pronomen till “du” samt
kontrasterar “ja” och “nej” som två möjliga val och beskriver återkopplingen som ett
“erbjudande”, vilket konstruerar att individen äger det slutgiltiga valet om att bekosta sin egen

19

utredning. Genom att benämna den inledande kontakten som just “bedömningssamtal”, och
betona att man “tar reda på” samt att det krävs “starka misstankar”, framställer man även
bedömningssamtalet som en urvalsprocess, genom vilken endast personer som troligen har en
ADHD-diagnos går vidare i. Andra företag beskrev att det första samtalet syftade till att
säkerställa att inga utredningar görs i onödan, eller utesluta att det inte finns andra orsaker som
ger liknande symptom som vid ADHD. Begreppen “kostnadsfri” och “gratis” är dock två
värdeladdade ord som utifrån ett konsumentperspektiv kan upplevas lockande. I nära anslutning
till dessa ord fanns ofta en länk som förflyttade besökaren till en bokningssida, vilket förstärker
att företagen uppmanar till handling. Med hjälp av bedömningssamtalet hanteras därmed
företagens insats på två plan. Dels framträder egenintresset genom att uppmuntra till kontakt
inför en ADHD-utredning, dels skyddar man egenintresset genom att förtydliga att endast
individer som misstänks ha en ADHD-diagnos kommer erbjudas utredning.

Ett vanligt sätt för företagen att beskriva hur utredningen går till var att den består av ett antal
steg. Det skiljer sig mellan företagen hur många steg man delar upp utredningen i och hur
mycket man fördjupar sig i dem. Som minimum beskrevs utredningen i tre steg, vilka var
bedömningssamtal, utredningen och återkoppling av resultat. Även inom de olika stegen var
uppräkning av moment vanligt förekommande, såsom att läkarundersökning, psykologsamtal,
självskattningar och psykologiska tester samt intervjuer med anhöriga. Ett exempel på hur ett
sådant steg redogörs för ser vi nedan:

Steg 3 strukturerad intervju
Det tredje steget består av en strukturerad intervju med en psykolog, samt intervjuer med
anhöriga.

Den diagnostiska intervjun som genomförs heter DIVA och består av tre delar. DIVA omfattar
kriterierna för ouppmärksamhet, kriterierna för hyperaktivitet-impulsivitet samt debutålder
och funktionsnedsättning orsakad av ADHD. Intervjun tar ca 2 timmar att genomföra.

Under intervjun får du svara på olika frågor, till exempel hur väl du lyckas bibehålla
uppmärksamheten vid arbetsuppgifter, hur det är att lyssna på tilltal och hur det går att följa
instruktioner. Psykologen vill både ta reda på hur det fungerar i nuläget och hur det har sett ut
under barndomen. Frågorna syftar till att psykologen ska fånga upp funktionsnivån och i
vilken grad svårigheterna påverkar vardagslivet.

Intervjun med anhöriga ger viktig information för att psykologen ska få en övergripande bild
över hur man fungerar i vardagen, och vilka svårigheter som funnits under barndomen.
Intervjun med anhöriga sker skriftligen, och uppskattas ta ungefär en timme. (Svea KBT)

Det diagnostiska verktyget ”DIVA” skrivs med stora bokstäver, vilket framställer begreppet
som en förkortning, som får effekten att man lämnar över fördjupade kunskaper om verktyget
till kategoritillhörigheten ”psykolog”. Att intervjun är ”strukturerad” och ”diagnostisk” samt
syftar till att kartlägga diagnoskriterier, ”fånga upp funktionsnivån” och ”i vilken grad
svårigheterna påverkar vardagslivet” konstruerar att det är ett evidensbaserat sätt att genomföra
en neuropsykiatrisk utredning, där psykologen har praktiska färdigheter för att hantera intervjun
korrekt. Exempel på frågor som intervjun innehöll presenteras som en trepartslista, ”bibehålla
uppmärksamheten”, ”lyssna på tilltal” och ”följa instruktioner”, och med detta vill man
förmedla att frågorna är en del av ett större frågeformulär. Genom att föregå tidsredovisningen
med ”ca” och ”ungefär” konstrueras att tiden inte är exakt och inte heller förutbestämd. Att

20

använda uppräkning som diskursivt verktyg var ett sätt för företagen att framställa
utredningarna som omfattande och noggranna. Många nämner även diagnostiska verktyg såsom
DIVA och WAIS-IV vilket blir en form av konsensus och bekräftelse som inger trovärdighet,
då dessa verktyg är allmänt erkända och används inom psykiatri och sjukvård för att kartlägga
ADHD-symptom. Man eftersträvar även att likställa sig med den offentliga vården för att de
privata utredningarna inte ska framstå som mindre giltiga:

Kvaliteten på en privat ADHD-utredning är likvärdig med den som genomförs inom den
offentliga vården. Både privata och offentliga utredningar följer nationella riktlinjer och
standarder för att säkerställa en korrekt och tillförlitlig diagnos. Det innebär att du kan känna
dig trygg med att du får en professionell bedömning hos oss. (Nova Psykiatri)

Citatet visar hur man kontrasterar privat och offentlig vård med syftet att betona likheter samt
använda de diskursiva verktygen konsensus och bekräftelse. Kvaliteten framställs som
“likvärdig” och man konstruerar detta som faktiskt genom beskrivningen “både privata och
offentliga utredningar följer nationella riktlinjer och standarder”, vilket underminerar
alternativet att den privata vården skulle vara annorlunda. Att hänvisa till Socialstyrelsens
nationella riktlinjer, det vill säga en statlig myndighet som existerar oberoende företaget, var
återkommande på företagens hemsidor. Man använde även konsensus och bekräftelse genom
att visa att man följer aktuella metoder och forskningsresultat, hänvisa till vetenskapliga studier
relaterade till ADHD eller som i föregående citat, nämna eller redogöra för de diagnostiska
verktyg som ingår i en ADHD-utredning. Detta var en form av offensiv retorik som stärker att
utredningarna är evidensbaserade och därmed tillförlitliga, vilket man tar fasta på i citatet ovan
då man skiftar pronomen och vänder sig direkt till individen: “du kan känna dig trygg med att
du får en professionell bedömning hos oss”.

**5.1.2** **Kompetent och erfaren personal**

Ett annat sätt att bygga upp förtroende för företaget och deras tjänster var att kontinuerligt
påpeka vilken gedigen erfarenhet och kompetens företaget innehar. Det skedde främst genom
att hänvisa till kategorierna ”läkare” och ”psykolog”, men titlar som ”psykiatriker”, ”terapeut”,
”vårdutövare” och ”arbetsterapeut” förekom också. Användningen av kategoritillhörigheter
sågs bland annat framträda i hur man beskrev företaget, utredningsprocessen samt i
presentationer av anställd personal. Ofta gav yrkestitlarna i sig själva legitimitet i den
information eller de argument som presenterades, då exempelvis en psykolog associeras med
kunskaper och färdigheter relaterade till psykiatriska diagnoser. Men många gånger förstärktes
kategorirättigheten, det vill säga de skyldigheter eller begränsningar som kategorin innehar. Det
genom att koppla samman titeln med ”legitimerad”, ”specialist”, ”professor” och ”utbildad”
vilket betonade att en gedigen utbildning fanns i relation till yrkeskategorin. Det förekom även
frekvent att tillskriva kategorierna egenskaper som ”kompetenta”, ”lång erfarenhet”, ”duktiga”,
”experter” samt ”expertis”, vilket nedanstående citat visar:

Vårt team av erfarna läkare är oerhört kvalificerade och dedikerade till att tillhandahålla den
bästa vården för våra patienter. Deras kompetens sträcker sig över ett brett spektrum av
medicinska områden, vilket gör dem till en pålitlig resurs för allt från noggranna utredningar till
precisa medicineringsplaner och nödvändiga sjukskrivningar. (Elly Care)

21

Pronomenanvändningen ”vårt team”, ”deras” och ”dem” tillför viss objektivitet i citatets
påståenden, som om någon oberoende rapporterar om deras kompetens. Men läkarna är inte
bara kompetenta utan ”oerhört kvalificerade och dedikerade”. Denna extremfallsformulering
etablerar insats och intresse av att framstå som ett företag med extraordinärt kunnig och erfaren
personal, med vilken rättigheten att erbjuda ”den bästa vården”, ”noggranna utredningar”,
”precisa medicineringsplaner och nödvändiga sjukskrivningar” följer, en uppräkning av tjänster
som också går till ytterligheten i sätten de beskrivs. Extremfallsformuleringarna syftar även till
att sticka ut i mängden och skapa konkurrenskraftighet, något vi fördjupar oss i under temat om
*prisvärda utredningar* . I citatet ovan ser vi också hur kategorin ”patienter” framträder. I det
empiriska materialet var begreppen ”patient” och ”klient” återkommande benämningar för de
kunder som använder sig av den privata vården. Genom att använda sig av begreppen patient
och klient hänvisade man till att kategorierna inom den privata vården var likadana som inom
den offentliga vården där man talar om läkare-patient.

Samtliga webbplatser i studien hade sidor där man presenterade sin personal med bild, namn
och yrkestitel. Ibland fanns även en kort beskrivning av personliga egenskaper, tidigare
erfarenheter och inriktning. De presentationerna som hade något utförligare beskrivningar var
skrivna antingen utifrån ett tredjepersonsperspektiv eller som i följande citat, utifrån
förstaperson:

Jag har varit psykolog sen 2008 och framförallt arbetat på vårdcentral och i företagshälsovården.
Därför är jag van vid att möta och behandla de flesta vanligt förekommande besvär såsom oro,
nedstämdhet, stressrelaterade problem, sviktande självkänsla och livskriser. Jag vurmar lite
extra för att hjälpa till att få syn på sina värderingar, att våga ta steg i den riktningen och öka
medveten närvaro i livet! Jag är utbildad mindfulnessinstruktör och mån om att en kontakt med
mig skall ge en känsla av trygghet, tillit och hopp. (Mindler)

I citatet ovan ser vi hur kategorin ”psykolog” presenterades på Mindler. Faktakonstruktion sker
främst genom användandet av pronomen och uppräkning. “Jag har varit psykolog sen 2008”,
“därför är jag van” samt “Jag är utbildad” förstärker att de tidigare erfarenheter som individen
redogör för är ett faktum. För att den subjektiva presentationen ska bli svårare att ifrågasätta
kompletteras beskrivningen med uppräkning av tidigare erfarenhet av utbildning, arbetsplatser
och arbetsområden. Erfarenheten konkretiseras genom att räkna upp vilken psykiatrisk
problematik man var van att bemöta: “oro, nedstämdhet, stressrelaterade problem, sviktande
självkänsla och livskriser”. När flera besvär listas möjliggör det för läsaren att känna igen sig i
något av symptomen, där uppräkningen även syftar till att hantera egenintresset av att
uppmuntra personer att anlita den specifika psykologen eller företaget som helhet. “Jag vurmar
lite extra” och “hjälpa till” är uttryck som syftar till att tillskriva psykologen ett empatiskt och
professionellt förhållningssätt, vilket förstärks av två olika trepartslistor: ”få syn på sina
värderingar, att våga ta steg i den riktningen och öka medveten närvaro i livet” samt att
kontakten ska inge ”trygghet, tillit och hopp”.

I genomgång av det empiriska materialet såg vi ett återkommande mönster av att privata företag
tenderar att redogöra för personliga egenskaper i samband med beskrivningar av vilka
yrkespersoner som arbetar inom företaget. Ett företag som sticker ut i redogörelser av anställdas
personliga egenskaper är Svea KBT, som listar tre positiva egenskaper i relation till
psykologernas namn och städer de var verksamma i. Exempel på hur man framställde sina
psykologer var ”Empatisk, Problemlösande, Respektfull” och ”Ärlig, Engagerad, Omtänksam”.
Här använder man sig av trepartslistor som diskursivt verktyg för att förmedla att egenskaperna
är faktiska och kan ge positiva associationer som inger trovärdighet. Att enbart framhäva det

22

positiva riskerar dock att få motsatt effekt, då det kan upplevas som ensidigt att enbart framhäva
positiva egenskaper. Trovärdigheten för företaget skulle potentiellt kunna minska om den som
läser presentationerna upplever en bristande autenticitet.

**5.1.3** **Säkra och rekommenderade tjänster**

Att söka privat vård, och i synnerhet att genomföra vårdbesök online, väcker frågor om
säkerhet. Det är i kundens intresse att känna sig trygg med att inga uppgifter hamnar i fel händer,
eller att man råkar välja en vårdgivare som inte håller måttet. Denna aspekt såg vi även var i de
privata vårdgivarnas intresse att behandla. För att försäkra hemsidebesökarna om att man tar
hänsyn till individens integritet och säkerhet redogjorde företagen för hur identifiering,
sekretess och journalsystem hanteras i kontakten med kunder och i genomförandet av
utredningar och behandling.

Vi använder videokonferensteknologi från Zoom, ett ledande företag inom telemedicin. Zoom
tillämpar end-to-end kryptering av videoöverföringen enligt 256 bit Advanced Encryption
Standard (AES). Den avancerade krypteringen innebär att bild- och ljudöverföringen är helt
krypterad så att obehöriga inte kan få ta del av innehållet. Att videolänken är end-to-end innebär
att videon inte sparas hos någon server, inte ens hos Zooms servrar. All information du skickar
via secure.psykonline.se är krypterad enligt SSL och all känslig personlig information sparas
krypterad i databasen. Vi tillämpar Socialstyrelsens föreskrifter för stark autentisering genom
att använda BankID. (Psykonline)

Psykonline ger en detaljerad beskrivning som syftar till att konstruera digitala tjänster som
säkra. Tekniska ord såsom “videokonferensteknologi”, “end-to-end kryptering”,
“videoöverföringen”, “Advanced Encryption Standard (AES), “bild- och ljudöverföringen”,
“videolänken”, “server”, “SSL” och “databasen” bidrar till upplevelsen av att man är kunnig
inom den digitala sfären och kan hantera säkerhet online. Man upprepar även ordet “kryptering”
vars innebörd kompletteras med försäkran om att ingen obehörig kan komma åt känsliga
uppgifter. Zoom framställs som “ett ledande företag inom telemedicin”, och då Zoom är en
mötesplattform online som är vanligt förekommande världen över, blir det ett sätt att stärka
trovärdighet med hjälp av de retoriska verktygen konsensus och bekräftelse. Dessutom är
BankID det största systemet som används i Sverige för att legitimera sig mot bland annat
banker, myndigheter och tjänster online. Detta blir också ett sätt att skapa konsensus och
bekräftelse, det vill säga att man använder sig av ett säkert identifieringssystem som används
av många. Detaljrikedomen i citatet blir därmed en form av offensiv faktakonstruktion som blir
svår att argumentera emot. Alla företag var inte fullt så investerade i att beskriva säkerhet i
digitala miljöer som i citatet ovan. Men flertalet vårdgivare hänvisade till att man använde
tredjepartsverifieringen BankID för att kunna identifiera att det är rätt person som fick vård,
utredning och behandling.

Redogörelser för hur hantering av sekretess relaterat till journalsystem sågs skilja sig åt i det
empiriska materialet. Svea KBT hänvisade exempelvis till att man har ett helt slutet
journalsystem, vilket innebar att ingen information får utlämnas utan individens medgivande.
Men också att de som vårdgivare inte kan ta del av andra journalsystem, samt det omvända
förhållandet, att andra inte har tillgång till företagets system. Psykonline nämnde däremot att
man trots sekretess i vissa situationer kan behöva lämna ut information till andra myndigheter,
men att dessa undantag är likvärdiga de riktlinjer som gäller inom offentlig vård och länkar
vidare till mer information kring tystnadsplikt och sekretess på 1177.se.

23

Vi uppmärksammade även under analysarbetet att det inte enbart var säkerhetsåtgärder som
kunde bidra till att konstruera den privata vården som säker och tillförlitlig. Här fyllde också
rekommendationer från tidigare kunder en viktig funktion för att inge förtroende. Användning
av recensioner framträdde hos samtliga privata vårdgivare. Flertalet företag integrerade
kundomdömen från de externa plattformarna Reco och Google review. Användandet av externa
recensioner skulle potentiellt kunna bidra till större trovärdighet, då de kan uppfattas som
oberoende av vårdföretaget. Men egenpublicerade recensioner förekom också, vilket citatet
nedan är ett exempel på:

Vi har ett långvarigt samarbete med Sveapsykologerna. Vi uppskattar deras kompetens,
noggrannhet och förmåga att möta klienter på ett bra sätt. Därtill är de lätta att samarbeta med.
Vi kan varmt rekommendera Sveapsykologerna.

– Fredrik Ljung, Ekonom och medgrundare av Ljung och Sjöberg AB. (Sveapsykologerna)

Genom att räkna upp positiva egenskaper, ”kompetens, noggrannhet och förmåga att möta
klienter på ett bra sätt” samt “lätta att samarbeta med”, konstrueras detta som faktiskt. Här
synliggörs att recensioner är ett sätt att uppnå konsensus och bekräftelse, då kundomdömen likt
i citatet ovan syftar till att visa upp att flera andra har använt sig av företagets tjänster och
upplevs nöjda. Samtliga recensioner som de privata vårdgivarna publicerat på sina hemsidor
framhävde enbart positiva erfarenheter och höga betygsättningar, oavsett om de var externa
eller förmedlats av företagen själva. I ovanstående citat nämns kundens yrkestitel, en “ekonom”
som dessutom driver ett aktiebolag. Att skriva ut kategoritillhörighet ses här som ett retoriskt
knep för att ge tyngd åt recensionen. Sveapsykologerna stack även ut i datamaterialet genom
att de framhävde en av sina anställda psykologer, vilken har skrivit flera egna böcker i
psykologiämnet samt medverkat i media såsom SVT, TV4 och Expressen. Man skyltade även
med att de svenska profilerna Bianca Ingrosso och Pernilla Wahlgren hade genomfört ADHDutredning via just deras företag. Hänvisning till att det finns externa, kända källor som
regelbundet kontaktar företaget för expertutlåtanden var här ett sätt att använda de diskursiva
verktygen konsensus och bekräftelse för att eftersträva trovärdighet. Det kunde även ses som
ett offensivt sätt att konstruera konkurrenskraftighet med andra vårdgivare, en insatshantering
som vi beskriver mer i det tredje temat.

**5.2** **Tema 2: Nödvändiga utredningar**

Utöver att få utredningen att framstå som trovärdig behöver den även uppfattas som nödvändig.
Vi har i vår analys sett ett mönster i hur företagen retoriskt bygger upp ett behov för sina
utredningar. Genom att vara konsekvent i *framställningen av ADHD* som en neuropsykiatrisk
funktionsnedsättning *,* framhäva *fördelar med en ADHD-diagnos* samt redogöra för *möjlighet*
*till behandling* konstrueras ett behov för att både utreda och behandla ADHD. För om ADHDdiagnosen inte framstår som trovärdig och behandling som effektiv, står relevansen för både
ADHD-utredningar och behandling av ADHD på spel.

**5.2.1** **Framställningen av ADHD**

Med erbjudandet om ADHD-utredningar följer även att företagen behöver redogöra för ADHDdiagnosens orsaker och symptom. Samtliga hemsidor behandlade detta, dock skiljde det sig
mellan företagen var och i vilken omfattning detta togs upp. Ibland kunde informationen dyka

24

upp redan på startsidan, men oftast presenterades den på sidor som handlade om ADHDutredningar och/eller en separat sida som benämnts “ADHD” eller “Om ADHD”. Utöver dessa
sidor hade några företag flertalet artiklar där olika perspektiv på ADHD-diagnosen fanns
publicerade. Dessa har på grund av studiens avgränsning inte valts ut för närmre analys, men
kan likväl bidra till framställningen av ADHD. Exempel på titlar från ADHDhälsans sidan med
information om ADHD var “ADHD på jobbet”, “Är ADHD ärftligt?”, “Flickor och ADHD”
och “ADHD och sömn”. ADHDonline hade en flik benämnd “Blogg” där man skrev inlägg
med titlar såsom “Morgonrutin”, “Svårt att sluta arbetsdagen i tid?” och “ADHD och
utmattningssyndrom” inom vilka legitimerad personal bland annat gav praktiska råd för att
hantera ADHD-symptom.

Oavsett i hur stor omfattning man beskrev ADHD så var de privata vårdgivarna konsekventa
med att framställa diagnosen som en neuropsykiatrisk funktionsnedsättning som har biologiska
och ärftliga grunder. ADHD sågs som en störning i hjärnans sätt att fungera, vilket leder till
olika problematiska beteenden som individen behöver hantera för att inte uppleva olika former
av hinder i livet. Problem med impulsivitet, koncentration och hyperaktivitet var de tre
huvudsakliga diagnoskriterier man tog fasta på. Men hur dessa symptom konkret kommer till
uttryck beskrevs olika detaljerat, vilket nedanstående citat är ett exempel på:

Impulskontroll, uppmärksamhet och överaktivitet är de mest grundläggande symtomen för
ADHD. Symptomen kan visa sig var för sig eller i kombination med varandra. Att ha ADHD
kan yttra sig på olika sätt hos personer och olika symptom kan visa sig under olika tidpunkter i
livet. Typen av svårighet varierar beroende på individ. (Psykonline)

“Impulskontroll, uppmärksamhet och överaktivitet” presenteras här som en trepartslista och
dess faktiska effekt förstärks genom att skriva att de “är de mest grundläggande symptomen”,
samt hänvisa till att ADHD är något individen har. I synnerhet användandet av ordet “är” får
symtomen att framstå som verkliga. Samtidigt ger formuleringarna ”kan visa sig var för sig
eller i kombination”, ”olika sätt”, ”olika tidpunkter” och ”svårighet varierar beroende på
individ” ett vagt och förvirrat intryck av symptomens förekomst. Modalitetsverbet ”kan”
används vid upprepade tillfällen vilket förstärker vagheten, då ”kan” indikerar att symptomen
är möjliga men inte helt bestämda. Att undvika allt för detaljerade redogörelser av hur ADHD
yttrar sig får dels konsekvensen att de privata vårdgivarna förebygger att få sina beskrivningar
ifrågasatta, dels att fler individer kan uppleva att de faller in under diagnosens generella
beskrivningar. Men för att ADHD-diagnosen inte ska bli allt för abstrakt, försökte man möta
upp vagheten med utförligare exempel på hur svårigheter med impulsivitet, koncentration och
hyperaktivitet kunde yttra sig. Det diskursiva verktyget uppräkning användes både i löpande
text genom uppräkning av olika beteenden och konsekvenser av dem. Men det var även vanligt
att symptom presenterades i form av en punktlista. ADHDonline listade totalt 21 exempel på
hur ADHD kan visa sig. Ett urval punkter från denna lista presenteras nedan:

Exempel på svårigheter och egenskaper som många med adhd upplever (...)

     - Svårt att hålla ordning, det blir ofta stökigt runt dig. (...)

    - Du är supernoga med att hålla ordning, för annars hittar du inte dina saker och kan inte
hantera vardagen. Detta tar mycket energi eller kanske skapar konflikter med din omgivning.
(...)

    - Du hinner inte tänka efter innan du pratar, råkar säga saker du inte menade eller delar med
dig av mer personlig information än vad du ville. (...)

    - Du växlar mellan att vara extremt aktiv och att vara helt slut och paralyserad. (ADHDonline)

25

Att använda formuleringar som “svårigheter”, “svårt att”, “ofta” och “extremt” syftar till att
förmedla att ADHD-symptomen innebär en stor påverkan på individens liv. Kategorin
“egenskaper” får det att framstå som att det är beteenden som hör till individens personlighet,
som är fasta och inte tillfälliga. Särskilt ordet “svårighet”, “ofta” och även “problem” förekom
frekvent i datamaterialet som helhet i relation till ADHD-relaterade beteenden och symptom
och även i relation till vilken effekt de får. Att något hände ofta, var svårt eller problematiskt
sade dock inte särskilt mycket om omfattningen, frekvensen och orsaken bakom. Hur ofta var
till exempel ofta? Och varför och i vilka situationer var något svårt? Användandet av dessa ord
bidrog till att beskrivningen framstod som relativt vag. Att skriva “många med adhd upplever”
kunde ses som ett försök att skapa konsensus, att flera upplever samma sak och att symptomen
därmed är trovärdig. Men med ordet “många” undviker man även risken att någon som har,
eller misstänks ha, diagnosen inte känner igen sig i exemplen som listas.

I citatet förekommer dessutom kontrasteringar mellan exempel som skapar ett motstridigt
intryck. Både individer som har “svårt att hålla ordning” eller “är supernoga att hålla ordning”,
kan kandidera för diagnosen. Även den som antingen är “extremt aktiv” eller “helt slut och
paralyserad”. “Du växlar mellan att vara extremt aktiv och att vara helt slut och paralyserad” är
en extremfallsformulering utifrån att begreppet paralyserad hänvisar till att en individ är
oförmögen till att röra sig eller fungera som vanligt. Meningen syftar till att visa att en
utmattning kan följa en högintensiv period, men där orden “extremt” liksom ”paralyserad” får
en mer betonande, dramatisk effekt. Även modalitetsverbet “kan inte” liksom uttrycken “hinner
inte”, “råkar säga” “delar med dig av mer personlig information än vad du ville” konstruerar att
individen är oförmögen att fatta egna beslut där i stället ADHD:n kliver in och tar över kropp
och tankar. Med andra ord så fråntas individen sin handlingsförmåga genom att enbart hänvisa
till att man är hämmad av en psykiatrisk diagnos. För att symptomen ska kunna kopplas samman
med en psykiatrisk diagnos beskrev många vårdgivare att symptomen behövde vara av den
omfattning att de påverkar livsföringen negativt, något som framkommer i citatet nedan:

För att få en ADHD-diagnos krävs det att man har haft svårt med sin koncentrationsförmåga
och/eller hyperaktivitet redan före 12-års ålder och att dessa besvär skapat betydande problem
hemma och i skolan. Problemen kan mogna bort i vuxen ålder, men de kan också finnas kvar.
(Psykiatrispecialisterna)

Här ser vi återigen exempel på hur orden “svårt” och “problem” samt “besvär” upprepas för att
framställa att ADHD är en svårighet, men samtidigt lämnar tolkningsutrymme för i vilken grad
dessa problem och besvär kommer till uttryck. Likväl framställs de som ett krav och att de
behöver ha haft “betydande” påverkan i vardagen och skolgången. Vidare hävdas att
symptomen måste ha funnits före 12-års ålder, samtidigt som problemen ”kan mogna bort”.
Detta ger ett motstridigt intryck av diagnosens fakticitet, då beskrivningen inte riktigt lyckas
vidmakthålla bilden av ADHD som en genetisk, livslång diagnos. Men å andra sidan kan
motstridiga och vaga beskrivningar innebära en defensiv retorik, då beskrivningar blir mer
öppna för att bestridas av nya vetenskapliga rön. Dessutom inger “kan mogna bort” en mer
hoppfull bild av diagnosen, då det frekventa användandet av begreppen “svårighet” och
“problem” konstruerar betydligt mer dystra livsutsikter för individer med ADHD.

**5.2.2** **Fördelar med en ADHD-diagnos**

Utöver att framställa ADHD som en neuropsykiatrisk störning, behöver de privata vårdgivarna
bygga upp en exklusivitet kring diagnosen. Att enbart känna igen sig i diagnoskriterierna kanske

26

inte alltid är tillräckligt för att man ska ta steget vidare och faktiskt genomföra en
neuropsykiatrisk utredning. För att framställa diagnosticering som eftertraktad betonade de
privata vårdgivarna bland annat vilka fördelar som följde med diagnos:

(…) kan en ADHD-diagnos ge en förklaring till symptomen, leda till lämplig behandling,
förbättra livskvaliteten och ge stöd och förståelse från människor runtomkring. Att söka en
ADHD-diagnos kan vara ett viktigt första steg mot att hantera symptomen och förbättra livet för
personer som upplever svårigheter med uppmärksamhet, impulsivitet och hyperaktivitet.
(Mindler)

I citatet ovan argumenterar Mindler för en diagnostisering genom att indikera att diagnosen
hjälper individen att hantera den egna livssituationen och får ökad livskvalitet med hjälp av rätt
stöd och strategier. Det diskursiva verktyget uppräkning används genom att hänvisa till att en
diagnos kan bidra med förklaringar, behandling, förbättrad livskvalitet, samt att omgivningen
kan “ge stöd och förståelse”. Modalitetsverbet ”kan” synliggör dock att vårdgivaren inte lämnar
några garantier för vad en diagnos kommer leda till utan redogör för generella beskrivningar.
Detta innebär också att en vaghet träder fram, det med anledning av att vårdgivaren syftar till
en möjlighet snarare än ett faktum. Här ses individen lämnas ett tolkningsutrymme av vad en
diagnos kan innebära. Vidare ses det bidra till potentiella risker i och med att beskrivningen kan
uppfattas och tolkas på olika sätt.

Genomgående i det empiriska materialet byggde de privata vårdgivare upp en relevans av att
genomföra ADHD-utredningar, det utifrån hur dem kontrasterar livet innan och efter en
diagnos, där det diskursiva verktyget before and efter stories framträdde. Hur privata vårdgivare
kontrasterade detta sågs i ovanstående citat genom att man framställer att en diagnos är ”ett
viktigt första steg” och ”förbättra livet”. Det hänvisar till att livet innan diagnos innebär
svårigheter och problem som påverkar individen i vardagen, men som efter diagnos erhåller
bättre förutsättningar för att hantera livet där behandling är en meningsfull aspekt. Denna
kontrastering av livet innan och efter diagnostisering var något flertalet privata vårdgivare
använde sig av. Till exempel skrev Elly Care att en tillskrivning av diagnos kunde ge
förklaringar till de utmaningar som individen mött tidigare i livet. Det utifrån att en diagnos
sågs möjliggöra att individen kunde erhålla ”hjälpmedel för att förbättra vardagslivet” där man
i kontrastering redogör för att individen innan diagnos upplevt utmaningar, men som efter
diagnostisering gavs förutsättningar av bland annat förståelse från omgivningen samt strategier
och verktyg som kunde förbättra livskvalitén.

ADHDhälsan och Sveapsykologerna stack ut bland företagen genom att erbjuda omprövning
och eventuell avskrivning av en ADHD-diagnos. Den anledning som företagen gav till att
erbjuda dessa tjänster var att vissa individer upplever att de växer ifrån diagnosens symptom i
äldre ålder, eller att de upplever att diagnosen begränsar individen i vardagen, bland annat
kopplat till utbildning och arbete. Men även att individer kan ha blivit feldiagnostiserade då
symptom eventuellt förväxlats med andra diagnoser. Hos Sveapsykologerna var denna sida
lättåtkomlig via hemsidemenyn där den namngetts ”Ta bort, avskriva eller ompröva ADHDdiagnos". ADHDhälsans motsvarade sida var mer undangömd då den fanns publicerad som en
artikel längre ner på sidan “Information om ADHD”, till vilken man kunde klicka sig vidare
från “Snabblänkar” längst ner på hemsidan. Citatet nedanför är hämtat från denna artikel:

Att ta bort en ADHD-diagnos kan ha både positiva och negativa effekter. På den positiva sidan
kan det reducera eventuellt upplevt stigma kring funktionsnedsättningen och ge personen

27

möjlighet att ta bort läkemedel som kan ha negativa biverkningar. På den negativa sidan, om en
person verkligen lider av en ADHD -problematik kan det leda till att personen förlorar tillgång
till viktiga resurser som specialpedagogiskt stöd eller läkemedelsbehandling. Detta kan påverka
deras förmåga att fungera i skolan, arbetslivet eller vardagslivet. Därför är det av vikt att det är
legitimerade psykologer eller annan kvalificerad profession, som utför en noggrann utredning
vid avdiagnostisering. (ADHDhälsan)

I citatet ovan ses en kontrastering mellan positiva och negativa effekter som kan medfölja en
avdiagnostisering, som syftar till att medvetandegöra risker med båda utfallen. Att effekterna,
negativa som positiva, är möjliga men inte definitiva förstärks genom modalitetsverbet “kan”.
Genom att redogöra för att en individ kan “förlora tillgång till viktiga resurser” när diagnosen
avskrivs, visar man fortfarande på att diagnosen har relevans och att det finns behov av ADHDutredningar. Det utifrån att individen behöver tillskrivas en ADHD-diagnos för att kunna få
tillgång till stöd och behandling. Trepartslistan ”skola, arbetslivet eller vardagslivet” stärker
den faktiska och allvarliga konsekvensen med att bli av med diagnosen. Man använder sig av
det diskursiva verktyget kategoritillhörighet för att ”legitimerade psykologer eller annan
kvalificerad profession” fortfarande tillskrivs befogenheten och privilegieringen att avgöra om
individen ska avskrivas diagnos eller inte.

Samtidigt erkänner man att det kan finnas ett “upplevt stigma av funktionsnedsättningen” och
“negativa biverkningar” av läkemedelsbehandling, vilket innebär att man också redogör för
vilka nackdelar som kan följa en utredning och diagnos. “Eventuellt upplevt stigma” och
“negativa biverkningar” blir dock en vag beskrivning i sammanhanget då man inte
konkretiserar vilken typ av stigma eller biverkningar det handlar om. Man är mer detaljerad i
redogörelser av de negativa effekterna då man ger mer konkreta exempel: “socialpedagogiskt
stöd eller läkemedelsbehandling”. Det får effekten att ADHD-diagnosen och relevansen av
utredningar står på spel, för om individer uppfattar att nackdelarna ter sig större än fördelarna,
kanske inte diagnosticering känns lika lockande. Detta räddas delvis upp genom det samtidiga
porträtterandet av risker som följer med avdiagnosticering, samt användning av formuleringar
som “verkligen lider av en ADHD -problematik". Men även detta uttryck kan ifrågasättas, för
om en person verkligen lider av ADHD-symptom så förväntar man sig att vården tar individens
välmående på allvar.

**5.2.3** **Möjlighet till behandling**

En fördel som följer med ADHD-diagnosen och som de privata vårdgivarna tar fasta på i sin
marknadsföring, var att den öppnar upp möjligheten att få behandling och andra former av
stödinsatser. Undertemat handlar således om vilken typ av behandling som de privata
vårdgivarna erbjuder. Ofta beskrevs dessa tjänster mest utförligt på sidor som handlade om
specifikt behandling, men nämndes även på företagens startsidor och ibland på sidor som
handlade om ADHD-utredning, ADHD-diagnosen eller avsnitt med vanliga frågor och svar.
Det skiljde sig även mellan hemsidorna om man delade upp medicinsk, terapeutisk eller annan
typ av behandling separat eller presenterade dem på samma sida. I citatet nedan ser vi hur
ADHDhälsan redogör för vilken behandling som de erbjuder efter avslutad utredning:

Vi erbjuder medicinsk behandling av ADHD och ADD online till dem som gjort utredning hos
oss. Den medicinska behandlingen av ADHD involverar oftast användning av
centralstimulerande läkemedel som ökar aktiviteten av hjärnans signalsubstanser som dopamin

28

och noradrenalin. Dessa läkemedel kan hjälpa till att minska symtomen på ADHD, som
bristande koncentration, impulsivitet och hyperaktivitet.

Den medicinska behandlingen av ADHD är oftast en del av en helhetsbehandling som också
kan inkludera psykologisk rådgivning, utbildning och stöd. Det är viktigt att notera att
läkemedelsbehandling inte fungerar för alla med ADHD, och att behandlingsmetoder kan
variera beroende på individen. (ADHDhälsan)

Genom att använda flertalet medicinska termer som ”centralstimulerade läkemedel”, ”hjärnans
signalsubstanser” samt ”dopamin och noradrenalin” konstrueras ADHD som en medicinsk
åkomma, en störning i hjärnans funktion. I kombination med verktyget footing, “vi erbjuder”
och “till dem”, skapas även ett behov av behandling, ett behov som de privata vårdgivarna kan
möta upp. Det diskursiva verktyget before and after stories används för att kontrastera hur livet
ser ut innan och efter behandling. Effekten av medicinering förstärks genom att först skriva att
ADHD ger symptom som påverkar individens vardag, men som vid intag av läkemedel ger en
påverkan på hjärnan vilket innebär en reducering av negativa symptom. Detta sätt att använda
sig av before and after stories var återkommande i det empiriska materialet både när det kommer
till att förstärka fördelar med ADHD-diagnosen och för att visa att man genom behandling
erhåller verktyg och strategier som har positiva effekter på förmågan att hantera sin livssituation
och därmed även en positiv inverkan på livskvaliteten. På detta sätt konstruerade vårdgivarna
en trovärdighet i att utredningar och behandlingar var nödvändiga.

Möjlighet till medicinering ges dock exklusivt för ”dem som gjort utredning hos oss”, vilket
innebär till att en ADHD-utredning hos just ADHDhälsan framställs som nödvändig för att få
tillgång till deras övriga tjänster. Parallellt med denna marknadsföring synliggörs i citatet även
hur företaget behöver skydda sig mot alternativa beskrivningar. ADHD-mediciner har många
gånger varit föremål för debatt, vilket i citatet ses hanteras på flera sätt. Dels genom att använda
vaga beskrivningar som “involverar oftast”, ”inte fungerar för alla” och ”behandlingsmetoder
kan variera”. Dels bidrar modalitetsverbet “kan” till att aktivt undvika garanti av de effekter
man redogör för. Denna form av defensiva retorik syftar till att skydda beskrivningen, då man
framställer företaget som försiktigt optimistiska till läkemedelsbehandling. Däremot finns det
en risk att trovärdigheten i behandlingsformen sätts på spel.

Citatet uppvisar även en trepartslista, där ”psykologisk rådgivning, utbildning och stöd”
framställs som delar av en helhetsbehandling, vilket ytterligare förstärker att man inte enbart
förlitar sig på läkemedel vid behandling av ADHD. De flesta vårdgivare framställde en
kombination av behandling som mest effektiv, innefattande både medicinering och psykologisk
behandling. Elly Care skrev att en ”kombination av terapi och medicinering för att hantera
symtomen och förbättra livskvaliteten” och ADHDhälsan att ”kombination av behandling är
fördelaktig”. Något som fåtal vårdgivare tog upp var att en kombination av behandling också
kunde innefatta en arbetsterapeut. Psykonline skrev att de erbjöd en ”multimodal behandling”
som innefattade läkemedelsbehandling och kognitiv beteendeterapi, men där även arbetsterapi
kunde tillgodose att individen erhöll tillräckliga förutsättningar för att klara av att hantera
vardagen. En relevans för att terapi behövdes även konstrueras i sättet företagen beskrev sig
själva:

Den psykiska ohälsan i Sverige är mycket stor. Sveapsykologerna brinner för att hjälpa
människor att må bättre med hjälp av olika terapeutiska metoder. Vi använder oss av
evidensbaserad psykologisk behandling/psykoterapi. För oss är det alltid viktigast att klienten

29

blir nöjd med behandlingen, trivs bra i relationen till terapeuten och framför allt når positiva
resultat! (Sveapsykologerna)

"Den psykiska psykiska ohälsan är mycket stor” ses som en extremfallsformulering som syftar
till att understryka allvaret i situationen och samtidigt framställa de psykologiska behandlingar
som angelägna. Man kan också se hur man hanterar sitt egenintresse utifrån att man syftar till
att ”hjälpa människor”. Genom beskrivningar av att tjänsterna erbjuds med anledning av att
”hjälpa”, konstrueras en trovärdighet utifrån att vårdgivarna inte enbart är ute efter att sälja
tjänster, utan till att hjälpa människor till bättre välmående och hälsa. Vidare sågs uttrycket
”brinner för att hjälpa människor” som en extremfallsformulering som i sammanhanget betonar
att företaget har ett engagemang och hängivenhet till kunder och används för att skapa en
känslomässig effekt. Vidare hjälper trepartslistan ”nöjd med behandlingen, trivs bra i relationen
till terapeuten” och “når positiva resultat” till att betona att företaget har klientens välbefinnande
i fokus inom de tjänster som erbjuds. Det diskursiva verktyget bekräftelse används när man
framställer behandlingen som ”evidensbaserad”. Det med anledning av att företaget hänvisar
till att den behandlingen som erbjuds hade vetenskapliga belägg, vilket konstruerar en
trovärdighet för behandlingens utformning.

**5.3** **Tema 3: Prisvärda utredningar**

I det empiriska materialet var det tydligt att konkurrens om “kunder” står på spel i företagens
marknadsföring och förmedling av information om deras ADHD-utredningar. De privata
vårdgivarna behöver fånga upp personer som önskar utredas för ADHD, samtidigt som de
behöver förhålla sig till att andra privata och offentliga mottagningar erbjuder samma typ av
tjänst. Konkurrens med andra privata vårdgivare hanteras främst genom *prissättning och*
*kampanjer*, och konkurrens med offentlig vård genom att framhäva *korta väntetider och snabba*
*utredningar*, samt *individuella och flexibla lösningar* . Dessa tre aspekter samverkar för att
konstruera ADHD-utredningarna som prisvärda.

**5.3.1** **Prissättning och konkurrenskraftighet**

Ett sätt som företagen genomgående hanterar konkurrens inom den privata sektorn var att skriva
ut priset för sina ADHD-utredningar. Detta var något som kunde presenteras redan på
startsidan, men skrevs främst ut på sidor där man redogjorde för sina ADHD-utredningar. En
del företag hade ett utgångspris där det ibland fanns möjlighet att lägga till moment för en extra
kostnad, andra erbjöd fasta paketpriser. Det skiljde sig dock hur pass vag eller detaljerad man
var i sin redogörelse av pris, vilket nedanstående citat är ett exempel på:

Prismässigt ligger vi lägre än de flesta andra privata mottagningarna i Sverige för en ADHDutredning. Priset för en neuropsykiatrisk utredning hos Sveapsykologerna är från 29 995 SEK
och uppåt. Priset varierar beroende på flera faktorer, såsom hur komplex utredningen är,
klientens ålder och vilken stad klienten befinner sig i. Det finns möjlighet till delbetalning.
(Sveapsykologerna)

Uttrycket “Prismässigt ligger vi lägre än de flesta andra privata mottagningarna” kan i
sammanhanget ses som en extremfallsformulering, då utgångspriset på ADHD-utredningar inte
skiljde sig nämnvärt mot flertalet av de andra företagen som ingår i denna studie. Formuleringen
konstruerar snarare en konkurrenskraftighet och synliggör därmed att man behöver hantera det

30

faktum att det finns flera privata vårdgivare på marknaden som tillhandahåller samma typ av
tjänst. Sveapsykologerna angav priset i detalj, “29 995 SEK”, samtidigt som man ger en vag
beskrivning av pris genom att skriva att *“priset varierar”*, där man presenterade några faktorer
i form av en trepartslista: utredningens komplexitet, klientens ålder och plats kan komma att
påverka pris. Men man utvecklar inte hur dessa faktorer påverkar priset, vilket innebär att
trepartslistan snarare förstärker den vaga beskrivningen. Ett sätt att skydda den vaga
beskrivningen, det vill säga att inte vara helt tydlig med slutpriset för en ADHD-utredning, var
att ta upp möjligheten till delbetalning. På så sätt förmedlar man att det finns en ekonomisk
lösning ifall den totala summan upplevs vara ett för högt engångsbelopp. Delbetalning var något
som flertalet företag tydligt skrev ut i samband med att man presenterade sina priser.
Sveapsykologerna var inte heller ensamma om att tillskriva sig själva som prisvärda. Ett annat
sätt att hantera konkurrens var att använda sig av kampanjpris, vilket förekom i enstaka fall:

KAMPANJ PÅ

ADHD-UTREDNING VUXEN!

Ordinarie pris 28 995 kr
Kampanjrabatt 7 000 kr tom sista december!
Pris just nu 21 995 kr! (Psykiatrispecialisterna)

Psykiatrispecialisterna framhävde redan på sin startsida att de har “Kampanjrabatt 7 000 kr tom
sista december!” på sina ADHD-utredningar för vuxna. Den detaljerade redovisningen av priser
och datum konstruerar prissättningen som verklig. Genom att dessutom kontrastera ordinarie
pris mot det rabatterade priset, samtidigt som man anger ett slutdatum, framstår priset som ett
fynd som är tidsbegränsat. Individen uppmanas därmed att bestämma sig så snart som möjligt,
för att inte gå miste om rabatten. Detta sätt att använda sig av kampanjer kan ses som en offensiv
retorik för att försvara sitt egenintresse, utifrån att man prismässigt vill konkurrera ut andra
företag och därmed underminera de andra vårdgivarnas prissättning. Men att bedriva en allt för
stark marknadsföring för att locka kunder skulle potentiellt kunna minska trovärdigheten, då
man utöver hantering av konkurrens även behöver försvara eventuell kritik om att privata
ADHD-utredningar innebär att man “köper” sin diagnos, en hantering av insats som
behandlades i tema två. Men att privata vårdgivare framställde sig som prisvärda var inte den
enda strategin för att skapa konkurrenskraftighet:

Elly Care är ett vårdföretag skapat för att kunna erbjuda den bästa hjälpen, precis när och var
den behövs. Våra Läkare och psykologer finns här för dig i alltifrån funderingar kring psykisk
ohälsa, behov av en utredning eller behandling och stöd i din resa mot att må bättre. (Elly Care)

I citatet ovan uttalar Elly Care att de kan erbjuda den ”bästa hjälpen”, vilket är en
extremfallsformulering med anledning av att begreppet är mycket positivt och syftar till att
övertyga potentiella kunder till att köpa tjänster av vårdföretaget. Att hänvisa till att vara ”bäst”
innebär även en offensiv retorik som underminerar andra vårdföretag som fullgoda alternativ,
detta då ordet “bäst” indikerar att det inte finns någon som är bättre. Elly Care använder sig
även av footing och pronomenanvändning genom att skifta mellan ”våra läkare och psykologer”
och ”för dig” och ”din” för att visa på hur de som företag tar ansvar för individen som klient. I
datamaterialet fanns flertalet exempel på hur privata vårdgivare använde sig av
extremfallsformuleringar i framställningar av sig själva och de tjänster som man tillhandahåller.
Man konstruerade sig som konkurrenskraftig genom att beskriva sig som den främsta, bästa
eller största privata mottagningen i landet, och som erbjuder den snabbaste, enklaste eller mest
effektiva vården. Mindler refererade exempelvis till sig själva som ”Sveriges största digitala

31

psykologmottagning” och Svea KBT ”snabbast växande privata psykologföretag”. Något som
stack ut i hur vårdgivarna framställde sig själva var ADHDonline, där de beskrev sig som en
”liten och personlig digital mottagning”, vilket också blev ett sätt att hantera konkurrens på, då
man mer betonade en nära och personlig kontakt.

**5.3.2** **Korta väntetider och snabba utredningar**

I det första temat beskrev vi hur de privata vårdgivarna försökte likställa sig med den offentliga
vården för att konstruera de privata utredningarna som likvärdiga och därmed trovärdiga. I detta
undertema förekommer det motsatta förhållandet, då man snarare bedriver sin marknadsföring
utifrån vårdinstansernas olikheter. Detta eftersom man utöver konkurrens mellan de privata
vårdgivarna även behöver förhålla sig till att människor fortfarande kan välja att genomföra sin
ADHD-utredning via offentlig psykiatri. Samtliga företag som ingår i studien gör detta genom
att poängtera att man har korta väntetider för att komma i gång med en ADHD-utredning, samt
att själva utredningen genomförs enkelt och snabbt, vilket nedanstående citat är ett exempel på:

Nova Psykiatri grundades med målet att ingen ska behöva vänta för att få den neuropsykiatriska
utredning de behöver. Vi insåg tidigt att de långa väntetiderna och den krångliga processen inom
den offentliga vården ofta står i vägen för att människor ska få den hjälp de förtjänar. Vårt team
består idag av en grupp erfarna psykologer och psykiater, enade i missionen att erbjuda
snabbare, bättre och tillgängligare utredningar. (Nova Psykiatri).

Företaget inte bara strävar efter, utan är ”enade i missionen att erbjuda snabbare, bättre och
tillgängligare utredningar”. Denna extremfallsformulering synliggör att man är investerad i sina
tjänster, och trepartslistan framställer även utredningen som attraktiv genom att den
kontrasteras med den offentliga vårdens ”långa väntetider” och ”krångliga” process. Man ger
även en bild av att den offentliga vården utgör ett hinder för människor som mår dåligt och
väntar på att få hjälp, och en snabbare och mer tillgänglig utredning blir därmed ett behov som
den privata vården fyller upp. Denna kontrastering innebär en offensiv retorik då den syftar till
att stärka den privata vårdens fördelar och samtidigt förminska den offentliga vården som ett
fullgott alternativ. Nova Psykiatri var inte ensamma om att spela på lång väntetid inom offentlig
vård, kontra kort väntetid inom privat vård. Alla företag var dock inte lika utförliga och extrema
i sina beskrivningar, utan skrev då endast ut “ingen”, “utan” eller “kort” väntetid, alternativt
kötid. På detta sätt kontrasterades väntetiderna på ett mer subtilt sätt, då företaget troligen
förutsätter att personer som besöker hemsidorna redan är medvetna om den längre kötiden för
en allmän utredning. “Kort väntetid” och “snabba utredningar” är dock relativt vaga begrepp
med utrymme för tolkning:

Det varierar hur lång tid utredningen tar, eftersom det kan vara olika tydligt vad problemen beror
på och det kan vara olika komplext. Uppskattnings tar det ca 8–11 besökstimmar för personer
som blir utredd och ett par veckor för att få det slutgiltiga resultatet. (Mindler)

“Varierar”, “olika tydligt”, “beror på”, “olika komplext”, “uppskattningsvis”, “ca 8–11
besökstimmar” och “ett par veckor” är alla uttryck som bidrar till en vag beskrivning av
utredningens längd. Datamaterialet uppvisade dock stora skillnader i hur pass snabba
utredningar man lovar. Nova Psykiatri erbjöd till exempel ett utredningspaket som de namngett
“Prioritet”, där man till en högre kostnad kunde genomföra hela utredningen från en dag eller
maximalt inom en vecka. Oavsett hur vag eller detaljerad man är i sina tidsredogörelser, finns

32

det en risk att tappa konkurrenskraftighet och trovärdighet ifall utredningarna överskrider den
förväntade eller utlovade tidsramen. Genom att undvika att vara allt för detaljerad i sin
information, kan företagen förebygga att individen har orimligt höga förväntningar på att
utredningen ska ske snabbt. Snarare förmedlas att det är komplexiteten i individens problem
som påverkar utredningens längd, och därmed friskriver sig företaget ansvaret för en exakt
tidsangivelse.

**5.3.3** **Individuella och flexibla lösningar**

Konkurrens handlar inte enbart om rivaliteten mellan andra psykiatriska mottagningar.
Företagen behöver därutöver fånga upp de individer som överväger privata alternativ för att
utredas eller behandlas för ADHD. Genom användande av uttryck som ”vi finns här för dig”,
”hjälper dig” och ”stödja dig” visar företagen hur vården syftar till att utformas efter individens
behov. Detta förstärks i formuleringar av att vården är ”individanpassad”, ”skräddarsydd” samt
”passar dig och dina behov” där man syftar till att vården, likt individen, är unik och inte är
densamma för alla. Att de privata vårdgivarna riktade publicerad information direkt till
individen synliggörs i följande citat:

Privata psykologer har stor möjlighet att anpassa behandlingen helt efter dina behov. Vi är inte
begränsade i hur ofta eller hur länge vi kan träffa en klient och du behöver inte uppfylla
kriterierna för en diagnos för att få hjälp hos oss. Du får tid snabbt, har en kontinuerlig dialog
med din psykolog och får hjälp på dina villkor och alltid av kunnig och erfaren psykolog. (Svea
KBT)

Här använder man sig av det diskursiva verktyget footing, då pronomen pendlar mellan ”du”
och ”vi”/”oss”. Genom att använda sig av pronomenskiftningar förmedlas en känsla av att
företagen pratar direkt till individen. Med kategoritillhörigheten ”privata psykologer” följer
även fördelaktiga förutsättningar för att individanpassa utredningar och på så sätt större
möjligheter till att möta individens behov och förväntningar. Uttrycket ”vi är inte begränsade”
syftar till att de privata psykologerna har bredare förutsättningar för att kunna tillgodose
individens behov medan det underförstått finns tydligare och snävare riktlinjer inom
allmänpsykiatrin. Vidare är uttrycket ”du behöver inte uppfylla kriterierna för att få hjälp hos
oss” ett sätt att skapa en bild av att man är mer inkluderande än andra alternativ. Man kan också
synliggöra hur de listar olika fördelar i genomförandet av utredningar av privata psykologer.
”Tid snabbt, kontinuerlig dialog, hjälp på dina villkor, kunnig och erfaren psykolog”, genom
att använda sig av uppräkning kan det bidra till konstruktion av trovärdighet i att dessa aspekter
har verkliga effekter och därmed att den privata vården är av god kvalitet. Ett annat sätt att
förmedla individanpassade utredningar och behandlingar är bland annat att framställa sig som
flexibla och tillgängliga i hur besök kan ske:

Vi finns för dig med adhd eller autism - oavsett var i Sverige du befinner dig. Vi förstår vikten
av flexibilitet och individuella lösningar. (...) (ADHDonline)

Uttrycker ”vi finns” visar på att ADHDonline vill signalera stöd och tillgänglighet för de
personer som önskar genomföra privata ADHD-utredningar, där utredningarna inte är bundna
till en specifik plats ”oavsett var i Sverige du befinner dig”. Här ser vi också hur de använder
sig av footing och pronomenskifte mellan ”vi” och ”dig”, där vårdföretaget riktar sig direkt till
individen, och samtidigt uppvisar på ett ansvarstagande som vårdföretag. Genom att betona

33

”flexibilitet och individuella lösningar” visar vårdföretaget för potentiella kunder att företaget
är införstådda i att alla människor är olika, med olika behov och förutsättningar, men där de
visar på ett engagemang och stöd i att möta upp individen. På så sätt redogör vårdföretaget för
att alla människor kan erbjudas utredning oberoende av plats.

I det empiriska materialet erbjöd samtliga vårdföretag att genomföra stora delar av utredningar
online, men där minst ett besök på någon av deras fysiska mottagningar krävdes för att kunna
genomföra en läkarundersökning. Enstaka vårdföretag, som Psykiatrispecialisterna, redogör för
att de erbjuder utredningar helt på distans, och Amedo är måna om att skriva ut att de kan lösa
så det fysiska läkarbesöket kan ske i närheten av där patienten bor. Genom beskrivningar av att
den fysiska platsen inte utgör ett hinder konstrueras utredningarna som flexibla och tillgängliga.
Några företag visar även på detta genom att erbjuda sina tjänster på kvällar och helger.

**5.4** **Sammanfattning av resultat**

I avsnittet har vi presenterat studiens resultat i form av tre övergripande teman. I det första
temat ser vi hur privata vårdgivare skapar trovärdighet kring sina ADHD-utredningar. Genom
att hänvisa till utredningarna som omfattande och evidensbaserade, samt betona att ingen
utredning påbörjas såvida det inte finns misstanke om diagnos, avvisar man samtidigt
uppfattningen om att en diagnos kan köpas eller ges lättvindigt. Utredningarna framställs också
som noggranna och evidensbaserade genom att redogöra för de olika momenten inom
utredningsprocessen, och validera dem med hänvisning till exempelvis externa myndigheter
och studier, samt att kvaliteten och innehållet likställs med utredningar inom allmänna vården.
Vidare använder sig privata vårdgivare av beskrivningar av kategoritillhörigheter som läkare,
psykologer och specialister för att visa på att de har erfarna och kunniga anställda för de tjänster
som företaget erbjuder. För att visa på att utredningarna är trovärdiga och ger önskade resultat
använder sig samtliga vårdgivare av recensioner där tidigare kunder rekommenderar deras
tjänster. Andra metoder för att konstruera trovärdighet är att redovisa hur man förhåller sig till
sekretess och journalhantering.

Det andra temat handlar om hur utredningar konstrueras som nödvändiga utifrån hur man
behöver bygga upp ett behov för ADHD-utredningar. Detta gör man genom att framställa
ADHD som en neuropsykiatrisk funktionsnedsättning som har ett ursprung ur arv och genetik.
Symptombeskrivningarna är dock vaga och ibland motstridiga. Genom att lyfta fördelar av att
få en diagnos visar man också på att en utredning är nödvändig och öppnar upp för möjligheten
till behandling och förbättrad livskvalitet. Det tredje temat handlar om hur de privata
vårdgivarna hanterar konkurrens med andra privata och offentliga mottagningar som erbjuder
ADHD-utredningar. Man skriver ut pris på sina utredningar och framställer sig som mest
prisvärda i jämförelse med andra vårdgivare. En del hanterar även konkurrens genom
kampanjpriser. Man kontrasterar den långa väntetiden i offentlig vård med att man inom privat
vård har korta väntetider samt kan erbjuda snabba och flexibla utredningar som är
individanpassade, en form av offensiv retorik som konstruerar privata alternativ som mest
fördelaktiga.

**6** **DISKUSSION**

Under det här avsnittet kommer vi att föra en diskussion kring hur analysresultatet kan relateras
till studiens syfte och frågeställning, tidigare forskning samt teori och metod. Avsnittet avslutas
med en självreflektion och samhällsrelevans.

34

**6.1** **Resultat i förhållande till syfte och frågeställning**

Studiens syfte var att undersöka hur privata vårdgivare konstruerar trovärdighet i
marknadsföringen av privatfinansierade ADHD-utredningar på sina hemsidor. Frågeställningen
har besvarats då analysresultatet visade att företagen har ett egenintresse av att nå ut till personer
som vill betala för sin egen ADHD-utredning, och att denna insats också behöver försvaras för
att framställa sina utredningar som *trovärdiga*, *nödvändiga* och *prisvärda* . Fakticitet och ett
trovärdigt intryck liksom försvar mot underminering uppnåddes med hjälp av olika diskursiva
verktyg, vilket vi redogör för nedan.

En privat ADHD-utredning behöver betalas ur egen ficka, en summa som kan landa på omkring
30 000 kronor och uppåt. Här dyker frågor om köpta diagnoser upp, vilket de privata
vårdtagarna behöver besvara genom att på olika sätt förtydliga att det är en ADHD-utredning
och inte själva diagnosen som individen betalar för. Genom att framställa det första
bedömningssamtalet som en urvalsprocess där läkare och psykologer bedömer relevans för
vidare utredning, försvarar vårdgivarna att diagnosen inte ges för lättvindigt eller ogrundat.
Rätten att utreda och diagnosticera ADHD tillskrivs kategorierna läkare, psykolog och
psykiatriker, men man lägger över beslutet av att genomföra utredningen på individen. Man
positionerar sig även som en verksamhet som vill hjälpa människor, ett företag som fyller ett
behov av att möta den växande psykiska ohälsan i samhället, som därmed inte enbart existerar
för att sälja tjänster. Vidare redogör man för att utredningen är en omfattande process med flera
steg där hänvisning till nationella riktlinjer, studier och statliga myndigheter ses stärka
utredningarnas validitet och trovärdighet. Här likställer man sig med den offentliga vården för
att hantera eventuella ifrågasättanden om att en privatfinansierad ADHD-utredning inte skulle
vara lika giltig som den som ges via exempelvis vuxenpsykiatrin.

Genom beskrivningar av sig själva som vårdföretag, utifrån redogörelser av bakgrundshistorik
och presentationer av anställda med deras yrkesprofession, försöker man konstruera ett
förtroende hos den potentiella kunden. De anställda beskrivs inneha en bred utbildning, goda
kunskaper och lång erfarenhet, vilket förstärker att vården bedrivs med god kvalitet. Att
använda sig av tredjepartsidentifieringar och redogörelser av hur sekretess och journalsystem
hanteras ses bidra till upplevelse av trovärdighet utifrån att de privata vårdgivarna visar att man
tar hänsyn till individens integritet. De privata vårdgivarna använder sig även av recensioner
från tidigare kunder, där omdömena enbart framhäver goda erfarenheter vilket kan ses som ett
medel för att konstruera företaget och ADHD-utredningarna som trovärdiga.

För att kunna sälja en ADHD-utredning behöver företagen bygga upp diagnosticering av
ADHD som nödvändig. Genom att jämföra individens förutsättningar före och efter en diagnos
poängteras relevansen för en utredning. Uppräkning av outredda, obehandlade ADHDsymptom beskrivs påverka vardagslivet i negativ bemärkelse, vilket kontrasteras med
diagnosens fördelar. Exempelvis att diagnosen bidrar till fördjupade självinsikter och öppnar
upp möjligheten till behandling, vilket i sin tur kan öka livskvaliteten. Samtidigt var
vårdgivarna försiktiga med att garantera vilka fördelar som kan följa med en diagnostisering
och behandling, där modalitetsverbet ”kan” förekommer vid upprepade tillfällen. Genom att
inte visa på garanterade positiva effekter kan en trovärdighet framträda i att de inte lovar något
utan i stället hänvisar till möjligheter.

Vi fann det intressant att Sveapsykologerna och ADHDhälsan parallellt med att erbjuda
ADHD-utredningar, även gav utrymme till att beskriva processen för att ompröva och avskriva
en ADHD-diagnos. Här synliggörs en diskursiv spänning angående diagnosens validitet. Dels

35

då man erkänner att både fördelar och nackdelar kan följa diagnosen, dels konstruerar både
relevans för att utreda och avskriva diagnos. Det är även värt att notera att informationen om
avdiagnosticering var mindre lättåtkomlig på ADHDhälsans hemsida och inte fanns tillgänglig
alls hos övriga företag. Detta kan tolkas som att man inte vill att denna information ska påverka
att man i första hand marknadsför utredning och behandling för ADHD. Om intresset för att
avskriva sig diagnosen växer sig för stor, hotar det både den egna verksamheten, och ADHD
som en trovärdig och nödvändig diagnos.

Vi kunde också synliggöra att det fanns en vaghet och motstridighet i vårdgivarnas redogörelser
av vilka symptom som kännetecknar ADHD. Koncentration, impulsivitet och hyperaktivitet var
de huvudsakliga diagnoskriterier som de privata vårdgivarna konkretiserade, men där vi
uppmärksammade att de var olika nyanserade i hur dessa symptom kommer till uttryck och
påverkar vardagslivet i aspekter inom skola, arbetsliv, relationer samt strukturering i vardagen.
En vag beskrivning är en form av defensiv retorik då en allt för detaljerad beskrivning riskerar
att ifrågasättas, vilket kan få konsekvensen att individen inte känner igen sig i diagnosens
kriterier och därmed minska ett personligt behov av att behöva utredas för ADHD. Genom att
redogöra för hur företagets personal följer individen genom utredningens alla steg, inklusive
behandling och eventuell medicinering, bygger man upp ett förtroende för att individen kommer
följas från start till slut. Flertalet vårdgivare hänvisade till en kombinerad behandlingsform av
både medicinering och psykologisk behandling, främst KBT, men där vårdgivare betonar att
detta kan variera beroende på individen och dess behov. I huvudsak beskrevs behandlingen
bistå individen med verktyg och strategier för att hantera vardagen och förbättra livskvalitén.

Att fånga upp privatpersoner som söker en ADHD-diagnos är en förutsättning för att företagen
ska kunna bedriva sin verksamhet. Men när antalet privata vårdgivare ökar, ökar också
rivaliteten. För att skydda sitt egenintresse visar vårt resultat att privata vårdtagare behöver
förhålla sig till liknande verksamheter inom privat och offentlig psykiatri. Konkurrenskraftighet
skapades retoriskt genom att skriva ut priset för sina utredningar, erbjuda tjänster på avbetalning
och ibland locka med kampanjpris. När priset är synligt på hemsidan möjliggör det för kunden
att jämföra priser mellan företagen, och att försäkra om möjlighet till avbetalning skulle kunna
öka upplevelsen av att priset är hanterbart ur ett privatekonomiskt perspektiv. Företagen
profilerade sig själva som de största, bästa eller mest prisvärda på marknaden, och tjänster
beskrevs som snabba, flexibla och skräddarsydda efter individens behov. Man talade ofta om
företaget som “vi” och skiftar därefter till pronomen såsom “du”, “dig” och “dina” vilket får
effekten att individen tilltalas direkt.

Genom att kontrastera sina korta väntetider och snabba utredningar mot långa köer och
krångliga processer inom offentlig vård, sågs privata ADHD-utredningar framställas som det
mest fördelaktiga valet. Tillgänglighet är ytterligare en marknadsföringsstrategi man tar fasta
på genom att poängtera att utredningen kan anpassas efter individens förutsättningar. Den
fysiska platsen utgör inget hinder då tjänster genomförs online, och de fysiska träffarna behöver
nödvändigtvis inte utföras på företagets egen mottagning utan kan lösas på plats där personen
som utreds bor. Alla dessa faktorer samverkade för att sälja in utredningarna som prisvärda.
Men det sker inte helt riskfritt, då företagen fortfarande behöver vidmakthålla ett trovärdigt
intryck och inte verka allt för investerade i sitt egenintresse, eftersom detta är något som skulle
kunna leda till misstänksamhet hos potentiella kunder. Företagen är exempelvis relativt vaga i
sina redogörelser av längden på utredningarna för att förebygga att individer har allt för höga
förväntningar på att utredningen ska genomföras så snabbt som möjligt, trots att specifikt korta
väntetider och snabba utredningar är återkommande argument i marknadsföringen.

36

Sammanfattningsvis tyder resultatet på att de privata vårdgivarna använder sig av både en
defensiv och offensiv retorik på sina hemsidor för att informera och marknadsföra privata
ADHD-utredning för vuxna. Den offensiva retoriken syftar främst till att konstruera
beskrivningen som sann och trovärdig, samtidigt som den blir robust mot ifrågasättanden. Den
syftar även till att underminera andra alternativ, såsom att få privata utredningar att framstå som
mer fördelaktiga än de som ges inom allmän vård. Den defensiva retoriken används främst för
att försvara sitt egenintresse mot yttre kritik om att exempelvis ADHD-utredningar innebär att
man köper sin diagnos, eller att den inte är lika tillförlitlig som den offentliga vårdens
utredningar. I relation till vår frågeställning ser vi därmed att trovärdighet är något som de
privata vårdgivarna aktivt behöver både konstruera och försvara på sina hemsidor.

**6.2** **Resultat i förhållande till tidigare forskning**

I det här avsnittet kommer vi att sätta den tidigare forskningen i relation till det resultat som
framkommit i vår studie, för att kunna synliggöra likheter och skillnader. Den tidigare
forskningen delades in i tre teman vilka var *hur företag förmedlar trovärdighet online*, *den*
*biomedicinska diskursen* samt *motstridiga diskurser om ADHD* .

I vårt resultat presenterar vi hur de privata vårdgivarna har ett egenintresse av att nå ut till
personer som kan finansiera sin egen ADHD-utredning, där det framträdde att vårdgivarna på
sina hemsidor konstruerar en specifik bild av verkligheten genom att rikta publicerat innehåll
direkt till potentiella konsumenter. Att publicerad information på hemsidor är en form av riktad
marknadsföring, var något som både Carlstedt & Jönsson (2019) och Franzosas & Tzui (2020)
presenterade i sina studier, vilka båda handlade om onlinebaserad marknadsföring och
framställning av äldrevård samt hemsjukvård inom kommunal respektive privat regi. Något
som inte lyftes i dessa två studier men som vårt resultat visar, var hur denna marknadsföring
byggs upp retoriskt med hjälp av diskursiva verktyg. Vi har i vår studie kunnat synliggöra hur
privata vårdgivare inte bara använde pronomen och footing för att förstärka upplevelsen av att
man talar direkt till individen, utan att dessa verktyg även användes för att visa vilket ansvar
man har i interaktionen. Exempelvis att “vi”, det vill säga företaget, avgör vem som ska få en
utredning, men “du”, alltså individen, bestämmer om man vill gå vidare med utredning.

Att använda recensioner som visar upp höga betyg och citat från tidigare kunder som uttrycker
nöjdhet kring företagets tjänster, var återkommande hos samtliga privata vårdgivare i vår studie.
Detta är något som kan likställas med de normativa trovärdighetsindikationer som Mccartney
& Berger (2019) presenterade i sin studie, där man kom fram till att personliga upplevelser sågs
ha starka effekter i aspekter av övertalning. Vårt resultat betonar dock mer att recensioner är ett
retoriskt verktyg i form av konsensus och bekräftelse, där man strävar efter att skapa
trovärdighet genom hänvisning till att man har många kunder som är nöjda och kan
rekommendera företaget och erbjudna tjänster. Vårt resultat uppvisar även en genomgående röd
tråd av hur privata vårdgivare använde sig av det diskursiva verktyget kategoritillhörighet
genom att upprepa yrkestitlar såsom “psykolog” och “läkare”. Samt att man framställde
utredningar som evidensbaserade genom hänvisning till externa källor såsom oberoende
myndigheter och forskning, för att förmedla trovärdighet kring företaget och dess anställda. Det
står i linje med Kenalemang-Palm & Erikssons (2021) resultat, där man såg att vetenskapliga
begrepp kunde visa på produktens effektivitet, och att situationsanpassade
kategoritillhörigheter och externa källor kan bygga trovärdighet utifrån upplevelsen av expertis.

Vårt största bidrag i relation till den tidigare forskningen om förmedling av trovärdighet online,
är att vårt resultat visar att de privata vårdgivarna använde både en defensiv och offensiv retorik
i sin marknadsföring av ADHD-utredningar. Defensiv retorik syftar till att skydda

37

beskrivningen och motstå ifrågasättanden, medan den offensiva retoriken förminskar
betydelsen av alternativa beskrivningar eller göra den egna redogörelsen svår att bestrida
(Potter, 1996:107). Genom att framställa sig som likvärdig offentlig vård utifrån att
utredningarna följer samma nationella riktlinjer, skyddar den privata vården sitt egenintresse av
att sälja privata ADHD-utredningar. Men marknadsföringen sker främst med en offensiv retorik
då man också lyfter olikheten mellan offentlig och privat vård. Detta genom att offentliga
alternativ tillskrevs vara en lång och omständig process, för att sedan kontrastera detta med den
privata vårdens snabba utredningsprocesser. Genom att betona kortare kötider, snabbare
utredningar, flexibilitet, tillgänglighet och individanpassade lösningar framställdes i stället den
privata vården som ett mer fördelaktigt alternativ. Extremfallsformuleringar såsom att hävda
sig vara störst, bäst eller mest prisvärd konstruerar även en konkurrenskraftighet med andra
privata mottagningar som erbjuder samma tjänster. Utöver att förmedla trovärdighet, såg vi
även att de privata vårdgivarna behövde hantera konkurrens genom att framställa sina
utredningar som nödvändiga och prisvärda, vilket inte de andra vetenskapliga artiklarna lyfter.

Vad gäller de diskursanalytiska studier som fokuserat på hur ADHD framställs i olika former
av texter, fanns några gemensamma nämnare med vår studie. I vårt empiriska material förekom
vaga definitioner på ADHD, såsom att ett beteende förekommer “ofta” men utan att specificera
vad “ofta” innebär. Vi uppmärksammade också att de privata vårdgivarna liksom
diagnosmanualerna konstruerar att individen inte gör aktiva val, utan beteenden som utförs är
snarare under påverkan av ADHD. Detta går i linje med Freedman & Honkasiltas (2017)
kritiska diskursanalys av de diagnostiska manualerna ICF-10 och DSM-5, vilket skulle kunna
hänga samman med att man inom privat psykiatri utgår från dessa manualer vid ADHDutredningar. Men vår studie visar även att de vaga beskrivningarna kan ha en viktig roll i de
privata vårdgivarnas marknadsföring. Om fler personer kan identifiera sig med de symptom
som framställs, ökar sannolikheten för att fler känner ett behov av att utredas och välja ett privat
alternativ för detta. Dessutom uppvisar hemsidetexterna fler motstridiga exemplifieringar av
diagnosens symptom än vad som framkommer i Freedman och Honkasiltas studie, såsom att
både personer som både är bra och dåliga på att hålla ordning kan ha ADHD, vilket kan skapa
förvirring om vilka diagnoskriterier som är faktiska. Detta går i linje med det diskursiva
mönstret *specificitet versus generalitet* som van Langen et al. (2022) presenterar i sin studie,
där psykoedukativa material hänvisar till att symptombeskrivningar utgår från
diagnosmanualerna DSM-5, samtidigt som dessa blir otydliga i aspekter av de breda
definitionerna.

Precis som Clarke (2011) argumenterar för att media kan bidra med spridning av risker
relaterade till ADHD, tyder även vårt resultat på att privata vårdgivares hemsidor kan bidra med
riskmedvetenhet, då de synliggör risker med obehandlad diagnos såsom förvärrade svårigheter
i vardagen eller försämrad psykisk ohälsa och utmattning. Dessutom förekom erkännande av
risker med att ha en diagnos, exempelvis att ADHD-diagnosen kan medföra stigmatisering eller
att den kan utgöra ett hinder vid ansökan till vissa utbildningar eller arbeten. Men vårt resultat
visar i första hand att porträttering av risker främst sker i marknadsföringssyfte då de används
för att poängtera fördelar med diagnosticerade, behandlade symptom och därmed framställer
ADHD-utredningar som nödvändiga. Att ADHD är en funktionsnedsättning som bör tas på
allvar och därmed kräver utredning och behandling var något van Langen et al. (2022)
uppmärksammade inom det diskursiva mönstret *nödvändighet av experters perspektiv* .

Vidare ser vi att vårt resultat går inom den medicinska och diagnostiska ramen som Isaksen &
Tjora (2016) presenterar. Den näringsmässiga ramen, som beskrevs kunna påverka ADHDsymptom, ser vi däremot inte som närvarande i vårt material. Horton-Salway (2011)

38

uppmärksammar hur diskursiva verktyg används för att konstruera ADHD på ett särskilt sätt,
samt för att hantera insats och egenintresse genom att stärka den egna beskrivningen och
underminera andra beskrivningar. Before and after stories är i materialet en form av
kontrastering som syftar till att efterlikna empiriska studier, där ett före-tillstånd kontrasteras
med ett efter-tillstånd för att exempelvis visa på effekten av medicinsk behandling. Detta
verktyg används även på de privata vårdgivarnas hemsidor för att både framställa ADHDdiagnosen och behandling som fördelaktig, och bygga upp ett behov av ADHD-utredningar och
andra tjänster. Detta går även i linje med vad Erlandsson et al. (2016) presenterar i sin studie
utifrån att diagnosen framställs som en lättnad, eftersom den ger förklaring till de svårigheter
man upplevt och möjliggör behandling, som syftar till att individen ska kunna erhålla strategier
och verktyg för att kunna hantera symptom. Däremot ser vi att de privata vårdgivarna redogör
för alternativa behandlingar i större utsträckning än vad Erlandsson et al. (2016) presenterar i
sin studie. Inom den privata vården är det till majoritet en kombinerad behandlingsform av
medicin, psykoterapi och ibland även arbetsterapeutiska åtgärder som framhävs.

Eftersom vi har undersökt framställningen av ADHD inom kontexten privat psykiatri, finner vi
det rimligt att de privata vårdgivarna inte är okritisk till diagnosen. Detta eftersom företagen
har ett egenintresse av att nå ut till personer som vill finansiera sin ADHD-utredning. Man
behöver därmed förmedla att ADHD är en diagnos som kräver medicinsk och psykologisk
behandling, och som behöver utredas av företagets läkare och psykologer. Om man ger en allt
för nyanserad bild av diagnosen som exempelvis diskurser som florerar inom media gör, kan
det leda till att deras insats står på spel. En stor del av de privata vårdgivarnas retorik handlar
just om att bemöta eller föregå kritik kopplat till ADHD-diagnosens och privata utredningars
trovärdighet.

**6.3** **Resultat i förhållande till teori och metod**

Under detta avsnitt kommer vi föra en diskussion kring hur vårt resultat kan relateras till och
förstås utifrån studiens valda teori och metod. Diskurspsykologi som metodologiskt ramverk
har möjliggjort att analysera vilka språkhandlingar som sker inom denna specifika kontext.
Vidare har de diskursiva verktygen relaterade till faktakonstruktion och hantering av insats och
egenintresse gett fördjupade insikter i hur vårdföretagen konstruerar trovärdighet och hanterar
konkurrens. Avsnittet avslutas med att belysa vårt resultat ur ett medikaliseringsperspektiv.

Enligt Potter (1996:117–118) kan trovärdighet uppnås både genom detaljerad och vag retorik.
Detaljrikedom ger ett faktiskt intryck, samtidigt som synliga detaljer är lättare att ifrågasätta
vilket gör att vaga uttryck ibland är att föredra. Detta är något som vi kunnat synliggöra i vårt
resultat. Datamaterialet skiftar nämligen mellan vaga och detaljerade beskrivningar, där
detaljerade redogörelser främst syftar till att konstruera fakta och trovärdighet, såsom att stegvis
redogöra utredningarnas innehåll för att framställa dem som omfattande och noggranna. Men
ibland är man mer vag i sin information, vilket kan ses skydda beskrivningen. Om man
exempelvis beskriver att utredningens längd varierar på grund av flertalet faktorer, kan det
förebygga allt för höga förväntningar på utredningens effektivitet. På detta sätt undviker man
att lova för mycket, vilket potentiellt kan stärka trovärdigheten. Är man dessutom vag och bred
i ADHD-diagnosens symptombeskrivningar, värjer man sig samtidigt från att symptomens
giltighet blir ifrågasatta.

Uppräkning är ett diskursivt verktyg som innebär att man listar saker relaterade till den diskurs
som behandlas, där i synnerhet trepartslistor är ett normativt mönster i tal och text för att
konstruera något som faktiskt (Wiggins, 2017:157). Uppräkning är något vi ser flertalet
exempel på även i vårt empiriska material. Dock förekommer uppräkning inte enbart i termer

39

av tre och det finns en variation i hur uppräkningen presenteras. Man räknar upp moment både
i löpande text, genom indelning av rubriker och steg, samt via punktlistor. Detta skulle kunna
hänga samman med den kontext som datamaterialet befinner sig i, det vill säga att hemsidorna
syftar till att både ge information om och marknadsföra ADHD-utredningar. En trepartslista är
därmed inte alltid tillräcklig för att exempelvis trycka på fördelar med diagnosticering och
behandling eller beskriva ADHD-symptom. Vårt resultat visar även att de diskursiva verktygen
uppräkning och kontraster hänger nära samman, då flera aspekter räknas upp för att sedan
jämföras med andra. Kontrastering används både för att betona likheter och skillnader mellan
den privata och offentliga vården. Kontrasteringsverktyget before and after stories ses användas
när vårdgivarna redogör för problematiska aspekter av ADHD-symptom, för att sedan beskriva
positiva effekter med att få en diagnos eller behandling. Här synliggörs återigen det
handlingsinriktade perspektivet inom diskurspsykologin, då man genom att betona fördelar med
en ADHD-diagnos och behandling bygger upp ADHD-utredningen som nödvändig.

Ett faktiskt och trovärdigt intryck uppnås även genom användning av konsensus och
bekräftelse. Exempel på detta är att vårdgivarna hänvisar till externa, oberoende källor såsom
Socialstyrelsen eller vetenskapliga studier, att man försäkrar kunden om att onlinetjänster är
säkra då BankID och andra krypterade system används, eller att många tidigare kunder är nöjda
med företagets tjänster genom att framhäva recensioner på hemsidan. Att upprepa
kategoritillhörigheter såsom “läkare” och “psykolog” samt tillskriva dem egenskaper som
“erfaren”, “legitimerad” eller “kompetent”, syftar både till att bygga upp rättigheten att uttala
sig om ämnet ADHD och ADHD-utredningar samt konstruera information och argument som
trovärdiga. De diskursiva verktygen footing och pronomen, främst växelverkan mellan “vi” och
“du”, förhandlar om vem som ansvarar för att fatta beslut om relevansen för att gå vidare med
en ADHD-utredning. Footing och pronomen får även effekten att individen känns direkt
tilltalad av företaget. För att betona något extra mycket eller åberopa företagets
konkurrenskraftighet används extremfallsformuleringar, där företagen försöker sticka ut ur
mängden genom att hävda sig som störst, bäst eller mest prisvärd.

De diskursiva verktygens effekter visar på den handlingsorienterade aspekten av diskurs, då
den retorik som de privata vårdgivarna använder i sin marknadsföring bland annat uppmanar
till kontakt, skapar konkurrenskraftighet, konstruerar fakticitet och trovärdighet. Samtidigt ses
flera mönster i hur de privata vårdgivarna formulerar sig på hemsidorna, såsom att man håller
sig till de etablerade kategorier som finns inom ADHD-diskursen. Man utgår exempelvis från
de diagnostiska manualernas kriterier för ADHD och använder dessa för att medvetandegöra
risker med en obehandlad diagnos för att bygga upp relevans för en utredning. Detta kan
likställas med den konstruerade och konstituerande aspekten av diskurs, det vill säga att
människor delar språkliga resurser och sätter samman dessa för att konstruera verkligheten på
ett visst sätt (Wiggins, 2017:10).

Genomgående i vårt datamaterial såg vi även hur den medicinska diskursen tog plats utifrån
hur privata vårdgivare framställer ADHD som något biologiskt och genetiskt, som påverkar
hjärnans sätt att fungera. Vidare såg vi hur privata vårdgivare uppmuntrade människor till att
vända sig till vården för att få hjälp i att hantera problematiska symptom, i de fall som
symptomen gett en negativ påverkan på individens livskvalitet och vardag inom områden av
bland annat skola, arbete och relationer. Medicin beskrevs som en del av de rekommenderade
behandlingsmetoderna för att minska symptom vid ADHD. Majoriteten av vårdföretagen
rekommenderade medicin i samband med psykologisk behandling, där behandlingen
framställdes som effektiv genom att redogöra för att de kan hjälpa individen att erhålla verktyg
och strategier för att få förbättrad livskvalitet. Däremot såg vi inte i det empiriska materialet att

40

vårdgivarna lyfte det omvända, det vill säga hur vardagen, relationer och skolan kan innebära
påfrestningar och leda till psykisk ohälsa för den enskilda individen. Detta synliggör hur de
privata vårdföretagen redogör ett ensidigt sätt att se på psykisk ohälsa. Vårt resultat visar även
att individen positioneras som passiv i relation till sin diagnos, där modalitetsverbet “kan inte”
förstärker att individen är oförmögen att hejda och reflektera över sina beteenden. Möjligheten
att individen har en orsak eller ett syfte med beteendet tas inte i beaktande. Här såg vi hur de
privata vårdgivarna går i linje med den medicinska diskursen, där de stämplar individens
beteenden som avvikande och förklarar symptomen med en ADHD-diagnos, utan att ta sig an
ett bredare samhälleligt och kontextuellt perspektiv.

**6.4** **Självreflektion och samhällsrelevans**

En utmaning under studien var att genomföra urval inom hemsidorna. Dels skiljde sig layouten
åt mellan dem, dels erhöll många företag flertalet kompletterande och informationsrika artiklar
som exempelvis belyste ADHD samt neuropsykiatriska diagnoser och utredningar i allmänhet.
Flera av artiklarna hade varit intressanta att analysera då de förmedlade olika perspektiv på
ADHD-diagnosen och privat utredning. Vi har även valt bort sidor som handlar om ADD och
ADD-utredningar till vilka ADHD kan relateras, eftersom ADD är en variant av ADHD. Men
då majoriteten av vårdgivarna lade störst vikt vid ADHD-diagnosen samt att det var specifikt
ADHD-utredningar vi ämnade undersöka, vill vi ändå argumentera för att avgränsningen varit
till studiens fördel. Den underlättade jämförelser mellan hemsidorna och möjliggjorde också att
vi fick utrymme att undersöka fler företag, då datamaterialet hade blivit allt för omfattande om
samtliga sidor som behandlade ADHD och neuropsykiatriska diagnoser valts ut. Med det följde
att resultatet fick en större bredd och djupare generaliserande förståelse för fenomenet privata
ADHD-utredningar.

Ur ett diskursanalytiskt perspektiv kan man inte undgå att vara en del av den diskurs som
studeras, då man har tillgång till redan existerande språkliga kategorier, samtidigt som det egna
språkbruket bidrar till att forma diskursen. Under studiens gång har vi eftersträvat ett reflexivt
förhållningssätt genom att kontinuerligt reflektera kring hur vi formulerar oss. Vår
arbetslivserfarenhet inom socialpsykiatri, och kanske främst kunskapen om diskursanalytiska
perspektiv på ADHD som vi hämtat från den tidigare forskningen, underlättade att
uppmärksamma detaljer i datamaterialet som vi möjligtvis inte sett utan denna förförståelse.
När vi genomförde studien och skrev fram vårt resultat lutade vi oss mot det teoretiska och
metodologiska ramverket för att kunna hålla oss så nära de språkliga konstruktionerna som
möjligt, och på så sätt undvika att tolka in betydelser bortom de språkhandlingar som sker i
texten. I synnerhet de diskursiva verktygen var en hjälp att dels hålla sig textnära, dels
distanserad till ämnet.

För denna studie har företagens språkliga framställning av ADHD-utredningar varit i fokus. Vi
har därmed aktivt valt bort analys av hur webbdesign, bilder, filmklipp och användarvänlighet
påverkar hur besökaren upplever hemsidan. Vi är medvetna om att dessa aspekter är
betydelsefulla för att ge ett trovärdigt intryck. Men, språkbruk i sig självt har en central roll i
att forma en förståelse av fenomen likt ADHD. Vårt resultat tyder på att privata vårdgivare
aktivt behöver konstruera en relevans för utredning och behandling, genom att framställa
diagnosen som nödvändig, i de fall som individen upplever att symptomen har en negativ
inverkan på vardagen och hälsan. Språkbruket på webbplatserna speglar också samhälleliga
diskurser relaterade till ämnet ADHD, vilka är intressanta att jämföra med annan
diskursanalytisk forskning på området. Med hjälp av de diskursiva verktygen har vi också
kunnat titta mer detaljerat på hur språkkonstruktioner påverkar marknadsföring av tjänster. Att

41

hantera balansgången mellan att både framhäva och försvara sitt egenintresse för att framstå
som både trovärdig och konkurrenskraftig är något vi ser skulle kunna vara ett relevant ämne
inom både samhälls-, vårdvetenskapliga och företagsekonomiska discipliner.

Eftersom trycket på neuropsykiatriska utredningar ökar i Sverige och förväntas fortsatt öka, ser
vi att det finns en samhällsrelevans i att undersöka vilken roll den privata vården får i relation
till långa väntetider inom den allmänna vården. Hälften av företagen som ingår i vår studie har
varit verksamma sedan 2020 och är därmed relativt nystartade, och samtliga 10 har registrerats
som företag inom de senaste 12 åren, räknat från det år vår uppsats publicerades. Vårt resultat
tyder även på en rivalitet de olika instanserna emellan. Det väcker funderingar som kan vara av
intresse för fortsatta studier. Hur påverkas individers psykiska välbefinnande av att den
offentliga vården inte hinner möta det växande behovet av och intresset för neuropsykiatriska
utredningar? Där i stället den privatiserade vården fyller upp glappet genom att bygga sin
marknadsföring och profitera på den offentliga vårdens långa väntetider? Att behöva vänta på
utredning kan ske på bekostnad av individers hälsa, men att bekosta en privat utredning för att
kringgå långa väntetider är inte heller ekonomiskt möjligt för alla. Det blir därmed en fråga om
jämställdhet. Och hur mycket påverkas vi av de vaga och motstridiga symptombeskrivningar
och orsaksförklaringar som ibland ges kring ADHD-diagnosen, i relation till att privata
utredningar reas ut eller lovas vara klara på så kort tid som en endaste dag? Även fenomenet
med avdiagnosticering av ADHD ser vi hade varit intressant att studera utifrån exempelvis en
hermeneutisk metodansats. Vilken betydelse och påverkan har ADHD-diagnosen haft på
individernas liv, och av vilka anledningar önskar man ompröva diagnosen?

42

**7** **REFERENSLISTA**

                                               1177. (2023). *Neuropsykiatrisk utredning.* [https://www.1177.se/undersokning](https://www.1177.se/undersokning-behandling/undersokningar-och-provtagning/psykiatriska-utredningar/neuropsykiatrisk-utredning/)

behandling/undersokningar    - och    - [provtagning/psykiatri](https://www.1177.se/undersokning-behandling/undersokningar-och-provtagning/psykiatriska-utredningar/neuropsykiatrisk-utredning/) ska
                      [utredningar/neuropsykiatrisk](https://www.1177.se/undersokning-behandling/undersokningar-och-provtagning/psykiatriska-utredningar/neuropsykiatrisk-utredning/) utredning/

Burr, V. (2015). *Social Constructionism* (3. uppl.). London: Routledge.

Carlstedt, E., & Jönson, H. (2020). Online representations of nursing-home life in Sweden:

perspectives from staff on content, purpose and audience. *Ageing and Society, 40* (12),
[2754-2770. https://doi.org/10.1017/S0144686X19000941](https://doi.org/10.1017/S0144686X19000941)

Clarke, J. N. (2011). Magazine portrayal of attention deficit/hyperactivity disorder

(ADD/ADHD): A post-modern epidemic in a post-trust society. *Health, Risk &*
*Society*, *13* [(7–8), 621–636. https://doi.org/10.1080/13698575.2011.624178](https://doi.org/10.1080/13698575.2011.624178)

Erlandsson, S., Lundin, L., PhD., & Punzi, E., PhD. (2016). A discursive analysis concerning

information on "ADHD" presented to parents by the National Institute of Mental
Health (USA). *International Journal of Qualitative Studies on Health and Well-being,*
*11* [(1), 1-12. https://doi.org/10.3402/qhw.v11.30938](https://doi.org/10.3402/qhw.v11.30938)

Franzosa, E., & Tsui, E. K. (2020). Professional, friend or family?: How home care

companies sell emotional care. *Journal of Women & Aging*, 32(4), 440–461.
https://doi.org/10.1080/08952841.2020.1763894

Freedman, J. E., & Honkasilta, J. M. (2017). Dictating the boundaries of ab/normality: a

critical discourse analysis of the diagnostic criteria for attention deficit hyperactivity
disorder and hyperkinetic disorder. *Disability & Society*, *32* (4), 565–588.
[https://doi.org/10.1080/09687599.2017.1296819](https://doi.org/10.1080/09687599.2017.1296819)

Horton-Salway, M. (2001). The Construction of M.E.: The Discursive Action Model. I

Wetherell, M., Taylor, S. & Yates, S. J. (red.), *Discourse as Data. A Guide for*
*Analysis* (s. 147-188). Milton Keynes: The Open University Press, Sage.

Horton-Salway, M. (2011). Repertoires of ADHD in UK newspaper media. *Health*, *15* (5),

533–549. [http://www.jstor.org/stable/26650072](http://www.jstor.org/stable/26650072)

Isaksen, J., & Tjora, A. (2016). Pressens biologisering av ADHD. *Sosiologisk tidsskrift, 24* (4),

281-302. [https://doi.org/10.18261/issn.1504](https://doi.org/10.18261/issn.1504-2928-2016-04-02)    - 2928    - 2016    - 04    - 02

Kenalemang-Palm, L. M., & Eriksson, G. (2021). The scientifization of “green” anti-ageing

cosmetics in online marketing: a multimodal critical discourse analysis. *Social*
*Semiotics*, *33* (5), 1026–1045. DOI: https://doi[org.ep.bib.mdh.se/10.1080/10350330.2021.1981128](https://doi-org.ep.bib.mdh.se/10.1080/10350330.2021.1981128)

Lindblom, J. (2023). *Psykiatrins kris: ett sociologiskt perspektiv* . (Upplaga 1). Lund:

Studentlitteratur.

McCartney, J., & Berger, K. A. (2019). The Persuasive Role of Implicit Product Reviewer

Cues. *International Journal of Technology, Knowledge and Society, 15* (3), 41-57.
[https://doi.org/10.18848/1832](https://doi.org/10.18848/1832-3669/CGP/v15i03/41-57)    - 3669/CGP/v15i03/41    - 5 7

43

Patton, M. Q. (2002). *Qualitative Research & Evaluation Methods* . Thousand Oaks, London

& New Delhi: Sage Publications. s. 230-246.

Potter, J. (1996). *Representing Reality: Discourse, Rhetoric and Social Construction* . SAGE

Publications Ltd.

Socialstyrelsen (2023), *Diagnostik och läkemedelsbehandling vid adhd. Förekomst, trend och*

*könsskillnader.* (Artikelnummer: 2023-11-8862)
[https://www.socialstyrelsen.se/globalassets/sharepoin](https://www.socialstyrelsen.se/globalassets/sharepoint-dokument/artikelkatalog/ovrigt/2023-11-8862.pdf) t[dokument/artikelkatalog/ovrigt/2023](https://www.socialstyrelsen.se/globalassets/sharepoint-dokument/artikelkatalog/ovrigt/2023-11-8862.pdf)    - 11    - 8862.pdf

Socialstyrelsen. (2024). *Nationella riktlinjer 2024: ADHD och autism. Prioriteringsstöd till*

*dig som beslutar om resurser i hälso- och sjukvården eller socialtjänsten.*

                                                        (Artikelnummer 2024-3-8958). [https://www.socialstyrelsen.se/globalassets/sharepoint](https://www.socialstyrelsen.se/globalassets/sharepoint-dokument/artikelkatalog/nationella-riktlinjer/2024-3-8958.pdf)
[dokument/artikelkatalog/nationella](https://www.socialstyrelsen.se/globalassets/sharepoint-dokument/artikelkatalog/nationella-riktlinjer/2024-3-8958.pdf)    - riktlinjer/2024    - 3    - 8 958.pdf

Taylor, S. (2001). Locating and Conducting Discourse Analytic Research. I Wetherell, M.,

Taylor, S. & Yates, S. J. (red.), *Discourse as Data. A Guide for Analysis* (s. 5-48).
Milton Keynes: The Open University Press, Sage.

van Langen, M. J. M., Szőke, R., Rijkelijkhuizen, D. N. J., Durston, S., & van Hulst, B. M.

(2022). Lost in explanation: internal conflicts in the discourse of ADHD
psychoeducation. *BMC psychiatry*, *22* [(1), 690. https://doi.org/10.1186/s12888-022-](https://doi.org/10.1186/s12888-022-04327-x)
04327-x

Vetenskapsrådet (2002). *Forskningsetiska principer inom humanistisk-samhällsvetenskaplig*

*forskning* . Stockholm: Vetenskapsrådet.

White, K. (2017). *An introduction to the sociology of health and illness* . (3rd edition).

Thousand Oaks, Calif.: SAGE.

Wiggins, S. (2017). *Discursive Psychology : theory, method and applications.* SAGE

Publications Ltd.

44

